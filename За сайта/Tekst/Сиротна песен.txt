СИРОТНА ПЕСЕН
 
 
Ако загина на война, 
жал никого не ще попари - 
изгубих майка, а жена 
не найдох, нямам и другари.
 
Ала сърце ми не скърби - 
приневолен живя сирака 
и за утеха може би 
смъртта в победа ще дочака.
 
Познавам своя път нерад, 
богатствата ми са у мене, 
че аз съм с горести богат 
и с радости несподелени.
 
Ще си отида от света - 
тъй както съм дошъл, бездомен, 
спокоен като песента, 
навяваща ненужен спомен.
 
 
 
Ръкописът е намерен от Георги Райчев
след смъртта на поета.
Стихотворението излиза за пръв път в
изданието "Стихотворения", 1920 г.