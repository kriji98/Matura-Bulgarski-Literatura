„КУКУВИЦА” -ЕЛИСАВЕТА БАГРЯНА
(анализ) 
Първата стихосбирка на младата Багряна, 
„Вечната и святата”, 1927 г., веднага е възприета от 
критиката като книга-провокация - както по 
отношение на поетическата традиция, така и по 
отношение на мотивите и битовите нагласи. Това е 
лирика, която оттогава до днес емблематично се 
осмисля като символ на виталността, жаждата за 
промяна, порива за волност и свобода. Въпреки 
излъчваната виталност на творбите й обаче в 
последните години в критиката все повече се пише за 
екзистенциалните търсения и философските акценти в стиховете на поетесата. 
Философската сърцевина на нейния свят не е толкова в поставянето и 
разрешаването на определени проблеми, колкото в начина, по който са 
подредени и осмислени основните елементи на този свят. 
Година след излизането на първата стихосбирка на Багряна, в малката си 
студия „Греховната и свята песен на Багряна”, Иван Мешеков дава една от най-
точните оценки на духа на тази задъхана и устремна поезия: „В цялата си лирика 
Багряна е непосреден поет на тоя трагически конфликт между бит и битие, 
ирационална природа и житейски условия на жената”. Георги Константинов през 
1933 г. откроява Багряна като „най-трагичният между новите ни поети”, като 
творец с „...оригинално, значително душевно богатство”. 
Един от централните философски проблеми в лириката на Багряна, който е 
своеобразен акцент на цялата й първа книга, е проблемът за свободата. Тази 
свобода в много критически трактовки се възприема в един по-социален аспект - 
като освободеност от условностите на патриархалния бит, като поезия на 
разбунтувалото се женско начало и отърсване от наслояваните психологически и 
социални роли. Но както в първата, така и в следващите си стихосбирки, Багряна 
надхвърля тези тясно социални внушения, поставяйки проблема за свободата 
върху много по-широка плоскост. 
Едно от най-характерните стихотворения в това отношение е „Кукувица” - 
творба, предизвикала истински шок с появата си. „Самодивската” свобода се 
осмисля от лирическата героиня като по-ценна и значима от децата, съпруга, 
близките, уюта на домашното огнище. 
Като птицата кукувица и героинята на Багряна застава срещу природните 
закони (майчинското) и социума, защитавайки правото си на избор - 
скиталчеството, което не знае насита. Отхвърляйки идеята за майчинството, 
героинята се опълчва не само срещу един от най-древните женски инстинкти, но и 
срещу един от основните закони на патриархално-битовия свят - за рожбата 
продължение на рода. В друга своя творба по подобен начин, защитавайки 
правото си на обич, отново почти кощунствено поетесата заявява: 
Ти искаш ли? - Аз ще забравя 
И мъж, и майка, и родина, 
И рожбата си ще оставя И с теб в чужбина ще замина. 
Тези мотиви отвеждат към сходни мотиви в творби на Ахматова, в които 
руската поетеса по подобен начин провокативно и кощунствено „заменя” в 
молитвите си дете и съпруг за свободата на Русия. 
„Кукувица” е творба, в която баладичната атмосфера, богата на различни 
внушения, първа насочва читателя към възможната трагична развръзка. Това е 
творба не толкова на осъзнатата свобода, колкото на осъзнатите граници. 
Нарушавайки установените норми, излизайки от изконно „своето”, лирическата 
героиня трябва да понесе някаква санкция, възстановявайки природното и 
социално единство на друго равнище. Така самотата и бродничеството се 
възприемат едновременно и като избор, и като изкупление. Именно затова 
творбата излъчва една умъдрена болка, но и непреклонност по отношение на 
направения избор. 
В този осъзнат трагизъм се чувства и женският глас, опълчил се срещу 
семейните радости и тегоби, но в по-широк смисъл най-вече тук е изведена идеята 
за творчеството като състояние, принципно различно от битовите нагласи. 
Неслучайно образът на душата-птица в литературната традиция се свързва с 
идеята за безсмъртието и победата на творческото. Това тълкуване се подкрепя и 
от образа на самодивата, един от символите на свободата и жизнетворчеството в 
народната поезия. 
И кукувицата, и самодивата в митологичен план имат общи излъчвания - те 
са гранични образи, образи-посредници, между живота и смъртта, свързани и с 
добро, и със заплаха. И двата образа в народното творчество асоциативно 
отвеждат към идеята за самотата. Човекът, намиращ се на „граничната линия с 
безграничното”, както ще каже Аполинер, противопоставен на битовото, вечен 
самотник, ненаситният и вечно търсещ дух - не е ли това една описателна 
характеристика на твореца изобщо? 
Във финала на „Кукувица” митологемата за граничните същества поражда 
нови асоциации, свързани с идеята за граничност на момента, за драматично-
трагичните прозрения на самата лирическа героиня. Смисловите внушения между 
двата образа очертават проблема за осъзнатите граници на човешкия живот, 
впримчен в драмата на избора между бит и битие. 