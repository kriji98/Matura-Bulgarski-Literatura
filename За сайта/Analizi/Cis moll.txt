„CIS MOLL”- П. СЛАВЕЙКОВ 
(анализ)
 
Поемата за Бетховен отново събужда 
проблематика на Романтизма. Славейков има подчертани 
симпатии към представителите на това направление в 
изкуството и заимства част от идеите си от идеологията 
му. Произведението публикувано първоначално под 
заглавието „Fis Dur” (мажорна тоналност-повдигната, 
ведра) подбира оня миг от живота на гениалния немски 
композитор, когато той осъзнава настъпващата глухота. За 
Славейков белязаният с талант човек е винаги обречен на 
страдания. Изпитанието и болката извеждат напред 
изключителното у художника, то се превръща в извор на 
вдъхновение, закалява волята. Биографиите на Бетховен, Хайне, Ницше вълнуват 
българския поет - в тях той намира повод за сравнение със собствената си съдба и те 
генерират (раждат) самочувствие за избраничество. 
Съдбата на Бетховен в поемата е подобна на участта на централни фигури, 
ориентири в световната култура - стиховете правят паралел между композитора и 
мъдреца Омир, както и с личността на Прометей. 
Възгледите на Славейков за изкуството отричат подражанието на 
действителността като творчество. В този смисъл физическите сетива (очи, слух), само 
възприемат външния свят и го отразяват. Истинското творчество предполага 
възприемането от друг по-рядък – не чрез физическите, а чрез духовните сетива. В този 
смисъл, поемата говори за поглед, който произлиза „на душата из Света Светих” и за 
„висшист слух”. Избраникът, творецът, който притежава тези висши духовни сетива, 
живее друг живот, неразбираем за обикновените простосмъртни. Паралелът с Омир 
сближава мъдростта на слепеца с проникновеното чувстване/чуване на глухия 
композитор. Биографичният факт, че Бетховен създава най-значителните си творби след 
заболяването, Славейков използва, за да разгърне темата за откривателството. Глухият, 
но превъзмогнал отчаянието музикален гений, подхваща нов непознат до момента 
творчески строй. Тази революция в музиката, което предизвиква творчеството на 
Бетховен, поетът нарича „хармония и дивна, и надвластна”. Всяко творение, което носи 
божествена гениална искра, се възприема трудно, среща съпротивата на 
посредствеността. Мотивът за отричането и неразбирането отстрана на тълпата, 
Славейков въплъщава в образа на ученика, асистент на музиканта. Посредствеността 
нарича безумие всяка недостъпна за нея творба (потвърждение на възгледите на поета, 
че истинското изкуство е за избрана публика, а геният е непризнат). 
Смислов център на поемата е идеята за великото изкуство, родено от велико 
страдание. В статиите си, Славейков се възхищава от творци като Гьоте, чиито живот и 
творчество са белязани с щастие и успех. Но в действителност много по-силно величае 
представители на изкуството, познали голямото страдание. 
Финалът на поемата извежда образа на Прометей в различни проекции – думите 
на композитора говорят за „пламък Прометеев”, който възвисява човешките сърца. Този 
пламък е израз на човешката жажда по труд и творчество, и същевременно – на 
жертвоготовността на избраника. Другата проекция съживява образа на богобореца – 
тази личност, която не се подчинява на своеволията на съдбата и е готова с цената на 
жертви и усилия да избере, и начертае своя път, да служи на призванието си, въпреки 
всичко. 