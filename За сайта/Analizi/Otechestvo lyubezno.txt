„ОТЕЧЕСТВО ЛЮБЕЗНО, КАК 
ХУБАВО СИ ТИ!” 
(анализ) 
Вазовата поезия не би намерила всенароден отклик 
и признание, ако в нея не присъстваше толкова 
осезателно идеята за родното. Как българинът 
припознава своята Родина не само като географско 
понятие, но и като територия на неговия дух; как българската природа може да 
бъде синоним на цялото Отечество и да се превърне в извор на родолюбие; как 
българинът става поданик на своята държава? Ето част от изключително важните 
въпроси, на които Вазов дава отговор в лириката си. Няма негова стихосбирка (а те 
са двадесет, без да броим преизданията!), която да не включва стихотворения, 
дискутиращи тези проблеми. А и сам той казва: „Може би България затуй ме 
обича, че и аз страстно съм я обичал. Защо другите български поети не се 
възхищават като мене от българската природа? Изключение прави тук само 
Алеко Константинов. Третият е царят, който ми каза един ден: „ Само вие и аз 
обичаме българската природа.” 
Тези думи, записани от Ив. Шишманов, поетът изрича по повод на 
стихотворението „Отечество любезно, как хубаво си ти!”. То е създадено през 1882 
г. и е публикувано в стихосбирката „Поля и гори”. С част от поместените в нея 
творби („Пак из тебе хода...”, „Пряспа”, „Към природата”, „Долината”, „Майски 
вид”, „Вечерният час”, „Родопите” и др., а трябва да добавим и стихотворението 
„На Ком” от предишния му стихотворен сборник „Гусла”) Вазов пръв в българската 
литература превръща природата в самостоятелен обект на художествено 
пресъздаване. 
Стихотворението „Отечество любезно, как хубаво си ти!” се състои от пет 
седемстишни строфи, като поетът е номерирал всяка от тях и по този начин 
подчертава самостоятелното й място в общото изграждане на творбата. Не можем 
да не забележим и факта, че отделните части са построени по един и същ начин: 
първият и последният стих се повтарят, те винаги се римуват с четвъртия, който е 
точно в средата на строфата, а останалите четири стиха се римуват съседно. С 
други думи, всяка част е вътрешно завършена и на . съдържателно, и на формално 
равнище. 
В първите три части изцяло е наложена Вазовата патетично-тържествена 
гледна точка към родните предели, като емоционалният тон на възторг, 
преклонение и любовно опиянение пред Отечеството постепенно става все по-
силен. Възклицанието „ Отечество любезно, как хубаво си ти!” и реторичните 
въпроси „Коя земя от теб е по-пъстра, по богата? „ и „ Отечество, не си ли достойно 
за любов? „, с които започват началните три строфи, са подредени във възходяща 
градация. Връхната точка на поетовото чувство към красотите на Родината е 
изразено в сравнението с небесния рай („Едемът”). Оттук нататък тонът в 
стихотворението се променя. Възхищението остава, но то е ерозирано от 
съмнението дали българинът познава своето Отечество. Отговорът на Вазов е: той 
не е опознал напълно Родината си, затова и не може да се слее духовно с нея.  
Стихотворението, малко неочаквано на фона на предишните възторжени 
излияния, зазвучава и като пряк упрек към леността на българите. 
Между първия стих, дал заглавието на творбата, и последния - „и ние в тебе, 
майко, ще умрем чужденци!”, е заключен огромен емоционален преход от 
преклонението до унинието. Така „Отечество любезно, как хубаво си ти!” очертава 
два основни образа: на прекрасната Родина и на българина, който не иска да види 
нейните красоти и да се слее с нея. Като възвисява родната природа и богатствата 
на българската земя, то не цели толкова да нарисува в подробности българския 
пейзаж, колкото да подтикне българина да отвори очите и сърцето си за родното. 
И тук Вазов следва задачата да възпитава, да напътства своите сънародници, като 
им вменява в дълг най-святото чувство - родолюбието, което ще им придаде 
идентичност пред другите народи. 
„Отечество любезно, как хубаво си ти!” е съпреживяване на родната 
природа и стремеж да се предизвика у българина патриотично чувство. 