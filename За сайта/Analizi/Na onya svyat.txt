НА ОНЯ СВЯТ
 (анализ)
Пресъздавайки разнообразието на селския живот, 
Елин Пелин открива сюжети, които отварят по-
задълбочен психологически поглед за селската душа. 
Неговият селянин е герой в пълния смисъл на думата - 
личност, която изживява пълноценно различните 
вълнения, човек с богата и сложна душевност. 
Още от самото начало на разказа на Елин Пелин – „На 
оня свят” – читателят бива въведен в една съвсем 
обикновена, проста обстановка. Представени са ни 
бедният осемдесет годишен старец дядо Матейко, 
лежащ на смъртно легло, и неговата съседка баба Йова. Дотук нищо фрапиращо, 
никакво действие. Самото действие като такова започва със смъртта на дядо 
Матейко и неговата озадачаваща усмивка. Старецът умира усмихнат при вида на 
ракията, тъй като в нея вижда единственият свой спътник в изминалия му, 
изпълнен с трудности селски живот. Пред прага на непознатото, или по-точно 
пред страха от него, той вижда в нея опората, крепяла го през тежките усилни 
години на живота му… и издъхва щастлив. Пътят на душата му е също интересен от 
гледна точна действието и развитието. Бедняшката душа, пренаситила се от 
човешката пошлост и сребролюбие, упорито вярва, че и в небесните простори 
царят законите на земята – т.е. на богатите и влиятелни хора – „Нас са ни записали 
у дяволския тефтер още откак сме се родили.” – си казва душата на дядо Матейко 
и свикнала с теглото и нелекия земен живот, сама се отправя в търсене на верния 
според нея път – пътят за „пъклото”.
Завръзката в разказа, а по-късно и самата развръзка, се осъществяват 
благодарение на навременната намеса на „фъркатичкото”, което отнася 
измъчената от несгодите на живота душа в рая. Първоначално душата на дядо 
Матейко се радва на „хубостите” и „чудесиите”, но малко по-нататък, отново 
фрапирана и обезоръжена пред новото, се сеща за своята стара спътница – 
ракията. Отчаяна от липсата на кръчми, тя усеща студенината и чуждостта на този 
нов, добронамерен, но същевременно и толкова далечен за нея свят и е готова на 
всичко, само и само да може да „пийне чашка ракийка, да се подкрепи” дори ако 
заради това подкрепяне е необходимо да слезе в ада – „В пъклото истина е зло, 
ама аз съм научен: ще тегля, па в добър час ще си пийна и то ще ми олекне.” 
Обезсърчена от безапелационния отказ на ангелчето, бедняшката душа даже е 
принудена да хитрува, измисляйки благородната лъжа, че кръчмата е нещо 
необходимо, за да може в нея бирникът да събира дължаните от селяните суми, 
но когато ангелчето казва: „Тук бирници няма, дядо.”, тогава бедната Матейкова 
душа забравя своя дългогодишен спътник и приятел ракията и зарадвана, че 
дълговете и вземанията няма да продължат и там горе, решава, че лекарството 
против земните мъки, което е приемала години наред, вече няма да и трябва. „Ох, 
майко богородичке, тук на рахат ще бъда!” 