„ПЕСЕНТА НА ЧОВЕКА” - ЯВОРОВ 
(анализ) 
Пак „свръхземните въпроси” водят 
лирическия Аз към, неговата обреченост в 
„Песента на човека”. Тук той е „дух”, който се 
носи „из океана / на тъмнина нестресвана от 
сън за ден”. Отрицанието на светлината 
(съответно - покоя, хармонията) е осъществено по 
рядко сложен дори и за Яворов начин. Тъмнината 
не просто не е прекъсвана от деня, в нея няма 
място даже за сън за ден (тоест за деня в най-
недневното му отражение, тъй като сънят е състояние, присъщо все 
пак на нощта). Героят е „самотно устремен”, едното му крило е животът, 
другото - смъртта. Томителната цел на този откровено митологичен образ на 
раздвоението е „пределът” - онази граница, която разделя света на кошмара 
от този на светлината и любовта. Подобно на „Към върха”, и тук „знойната 
жажда” (копнежът) на героя е пресъздадена като стремеж да бъде стигнат 
„край в безкраен друм”. Сънят за „бъдаща зорница”, разбира се, е „напразно 
вярван”. Така в хода на това затваряне в безнадеждността се появява 
финалният образ на творбата, силно напомняш стаята от „Нощ”. А именно - 
тъмницата, в която всеки звук е „ек” от собствения „зов”. 