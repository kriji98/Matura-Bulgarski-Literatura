„ОБЕСВАНЕТО НА ВАСИЛ 
ЛЕВСКИ” - БОТЕВ 
(анализ) 
По трагично стечение на обстоятелствата този 
реквием за близкия приятел, за националния герой - 
светиня се превръща в реквием и за самия автор, в 
неочаквана поанта на неговия мълниеносен възход, който 
блясва на българския хоризонт и драстично е прекърмен на Вола. 
В „Обесването на Васил Левски” чувството е много по-различно от 
баладичния апотеоз на смъртта в „Хаджи Димитър”. Според Радосвет Коларов 
стихотворението диалектически поема напрежението между одата и елегията, 
утвърждавайки и извисявайки образа на героя в трагичното чувство, чрез скръбта 
на оплакващата го родина. „Обесването на Васил Левски” е „поетическа трагедия”, 
а не трагическа балада според думите на друг неин изследовател - доктор Нина 
Пантелеева. В бездната на страданието няма просветление и утеха, няма изход и 
перспектива. Няма нюанси. Реквиемът е издържан напълно еднотоново - страшна, 
всепоглъщаща непреодолима болка, изгаряща до отчаяние. 
Стихотворението, както често в Ботевата поезия, започва с обръщение - 
въпрос, тук двустранен, към две различни страни. Водещият мотив майката - 
родина звучи с безкрайна нежност на синовно умиление и страдание ( „жално” , 
„милно” ). Вторият, подчиненият мотив е издържан в световно утвърдената линия 
- зловещото присъствие на гарвана. Творбата се разгръща като своеобразен 
монологичен диалог с майката - родина. 
 Двуделността на образната структура в стихотворението е рязко отчетлива: 
на единия полюс е образът на Апостола, обесеният син на България; на другия 
полюс стои цялото обкръжение на родната земя и всички живи същества върху 
нея. 
Целият човешки и природен свят (това доказва всеки стих) е обхванат от 
„стресово” състояние, в което се рушат привичните стереотипи, объркват се 
посоките; хората и животните блуждаят в безпътица, псетата подивяват и започват 
да вият в полята, заедно с вълците. В това всеобщо страдание рязко изпъква на 
преден план идеята за единството на всички страдащи същества и това „единство 
в скръбта”, изравняващо, поставящо знак за еквивалентност между голямо и 
малко, колективно - необозримо и единично, всеобщо - вечно и мигновено 
преходно. 
Животните, хората и природните стихии смесват гласовете си в разноречев, 
нестроен хор, тотално приравнени във всеобщото страдание. При това 
обединяване на гласовете емоционалното напрежение достига до краен предел ; 
отделните партии взаимно се усилват в своето взаимодействие и наслагване, за да 
достигнат до качествено нова степен на интензивност - висотата на някаква 
неистовост. За постигането на този ефект дава своя принос и принципът на 
вътрешната градация в звуковата динамика на гласовете, започваща от граченето 
и свършваща с пищенето.  
Образът на Апостола, очертан само с двата стиха на трета строфа („ и твой 
един син, Българийо / виси на него със страшна сила”), застава на другия полюс в 
образната система на творбата. На фона на множествеността и колективния образ 
на родината и множеството стихове, върху които този образ се е разпрострял, 
рязко изпъква неговата единичност и уединеност, компактната му разположеност - 
върху една строфа - в центъра на стихотворението. Тази нескривана сдържаност на 
поета и сякаш нежелание да говори за своя герой създава с обратни средства 
ефект на рязко подчертаване, който постига и директната прослава и 
митологизация. 
И тъй духовно и телесно, земно и нетленно се издигат еднакво до равнището 
на някаква изключителна, фантастична напрегнатост, до ореолна висота, за да се 
сплетат в противоречивото единство на образа. И то - забележително! - създавани 
почти „от нищо” , почти в мълчанието и неизречеността в подножието на 
бесилото. Всички внушения, които явно или скрито излъчва образът, се резюмират 
в думата „сила”. Тя придобива ролята на така да се каже „композиционен гвоздей” 
на творбата, с особеното си стратегическо значение. 
Не е трудно да се почувства, че необичайностите на думата „сила” изпъква, 
като се абстрахираме от особеностите на нейното значение - на фона на 
многоликото безсилие, което заобикаля героя. Странността иде от инверсията на 
привичните роли в съотношенията „оплакващи - оплакван” , „живи - мъртъв” , 
„много - един”. Нормалното е в лицето на обесения ( и изобщо мъртвия ) да се 
вижда някакъв идеален случай на безсилие, пасивност, незащитимост. Нормална 
е, от друга страна, мисълта, че силата остава сред живите във всичките й форми на 
физическа и духовна активност. Това съвсем елементарно, разбира се, 
разсъждение е необходимо, за да се подчертае разместването, което прави 
поетът. Той преобръща наопаки „нормалната” логика, като сменя ролите - силен, и 
то страшно силен, се оказва „най-уязвимият” - мъртвият, оплакваният, самотно 
висящият. Безсилни в своята вцепененост, обърканост, неутешимост остават 
живите, оплакващите, многото. Тази поразителна инверсия, рязко актуализираща 
се чрез въвеждането на думата „сила”, фактически е завършващият ход в 
насрещното движение на двата противоположни типа, при които двата полюсни 
образа ( отечество - герой ) се достигат и разминават, сменят местата си. 
Очевидно мястото на единствената силна точка е в центъра на художествения 
свят, за да поеме тя върху себе си тежестта при всеобщата неустойчивост и рушене 
на стабилните основи в скръбта. „Нормалната” логика също изисква героят да се 
намира в центъра, сред обкръжението на оплакващото го отечество с друга 
мотивировка - за да може да събере от всички страни като във фокус погледите на 
оплакващите го, като израз на всеобщността на отечествената привързаност. 
Оказва се обаче, че тази композиция на образите придобива същевременно и 
противоположен смисъл, обръщащ посоката на въздействие от центъра към 
периферията: тя е необходима, за да може „страшната сила” на героя да се 
разпредели по всички посоки - не към оплакващите, а вече към плачещите, 
осиротелите, да обгърне цялата българска земя. 
Това двузначно композиционно решение - „Героят, заобиколен от 
оплакващите неговата гибел представители на отечеството”; „Героят единствената 
силна точка сред плачещите и осиротелите получава е творбата буквално  
текстуално въплъщение - в разполагането на образа в средищната строфа (трета) - 
в самия център на стихотворението. 
Особено място в изказа на творбата заема плачът. Забележително е , че в тази 
творба с толкова много плач (във всяка строфа, както отбелязва Цветелина 
Унджиева) няма и следа от сълзливост. Това е единственото Ботево 
стихотворение, което изцяло се изгражда върху плача - като символ на 
безпомощност. 
Родината, като осиротяла майка, получава и състраданието на лирическото 
Аз, но и гневната му нетърпимост към слабостта й. Не толкова жалост, колкото 
протест има в заповедното „Плачи !” . Сякаш гласът на поета, вместо да утешава, 
натяква : сега наистина има за какво да се плаче, сега наистина няма какво друго 
да се направи, освен да се плаче. И зад това натякване проличава намек, че сега 
трябва да се плаче заради всичко онова, което не е било направено преди; затова, 
че героят е бил оставен наистина „един” - и в това „един” звучи не само неговата 
изключителна героичност, но и неговата тъжна единичност в този свят без мъже 
(както е описана родината в стихотворението). 
И състоянието на плач е мислено по различен начин в тази Ботева творба. То 
е спътник на робската обреченост, постоянно във вековната си устойчивост. С 
повелителното му задаване : „Плачи !” , това състояние се превръща в знак за 
осиротяването на родината. Смисълът в първия случай е свързан с участта на 
човека, а във втория - с участта на отечеството. Така е променена значимостта на 
плача като факт от художествената реалност. Променят се и определенията на 
плача. „Жално” и „милно” от началото на лирическия текст в края вече звучат като 
„без надежда” . При умирането на надеждата настъпва пределът на отчаянието. 
Случило се е нещо много по-страшно от робската действителност. Загинал е най - 
достойния син на България. Така плачът от самоокайване трябва да се превърне в 
приобщаване към идеята за свобода. 
Издигайки се до колективна всъщност, плачът и страданието се откъсват от 
привичните ценностни характеристики, носещи като състояние на отделния 
индивид. Тази всеобщност ангажира с рядка сила националното чувство на 
читателя, „абсорбира” го в орбитата на духовния свят на творбата, активизирайки у 
него съкровени чувства на съпричастност към своя народ, към съдбата на 
родината. 
В човешкия свят на стихотворението отсъстват мъжете с юнашка сила. Освен 
обесеният син на България други действително мъжки образи няма. За сметка на 
това творбата е изпълнена с образи на старци, жени и деца. С героя, който виси 
със страшна сила на бесилото, сякаш си е отишло и мъжественото, силното от 
българския космос. Остават само враждебните „гарван”, „псета и вълци”, както и 
безсилните човешки същества, една толкова прозрачна метафора на робското 
битие. 
Сякаш с обесването на най-достойния син на България от националния 
небосклон е свалена всяка възможна мъжественост. Сякаш единствено негова е 
била юнашката сила в помръкналия български космос. Оттук нататък родната земя 
може да бъде оплождане само от гарвановия грач и да ражда единствено зли 
песни, зимни вихрове, тръни, студ, мраз и плач без надежда. 
Апокалиптична картина: стъписващ гарванов грач, виене на псета и вълци, 
безумно състояние на старци, жени и деца - рисува творбата. Внушението за  
апокалиптичност се засилва с последния куплет, където отсъстват живи същества. 
Така снежната виелица придобива измеренията на катаклизъм, поразил всички 
надежди за свобода. Зимата е смъртта на природата. Апокалиптичната зимна 
картина е не само бял фон на открояващите се черно бесило, черен гарван, черна 
робиня, но и препратка към последвалия от смъртта на Апостола природен 
апокалипсис. 
Четен в паралел с „Хаджи Димитър” текстът бележи рязък спад на 
романтическото. Вълшебните помощници от баладата тук стават бездушни 
зверове. Само дивите са заменени от най-обикновени безпомощни старци, жени и 
деца, у които не само няма нищо красиво, но и които нищо ценно не могат да 
направят, според ценностната система на героическия епос. Вместо на Балкана 
героят умира на бесилото. То е откроено също така силно от останалия свят 
(въведено е с глагола „стърчи”), само че не като глагол на волността и свободата, а 
поради осветеността от силата на юнака той няма нужда да бъде вписван в 
легендарни места, за да се изтъкне неговата значимост, той самият прави местата 
легендарни. 
Последната Ботева творба по своеобразен начин борави и с някои библейски 
метафори и формули. Така например може да се приеме, че текстът на четвъртата 
строфа: 
Гарванът грачи грозно, зловещо, 
псета и вълци вият в полето, 
старци се молят богу горещо, 
жените плачат, пищят децата 
кореспондира с описанието на съдбоносния съден ден от Новия завет, което 
предлага евангелист Лука : „И след него вървеше голямо множество, народ и 
жени, които плачеха и ридаеха за него...” 
В началото на творбата, в тези наситени с емоционалност строфи, се включва 
съществено стилизирана и преосмислена, но запазила следите на близост до 
библейския текст, метонимично образна максима: 
... че твоят свещен глас, майка, 
е глас без помощ, глас във пустиня. 
Тръгнал от пророк Исая, този библейски образ става популярен чрез 
самопризнанието на Исус Христос в евангелските показания: „Той рече: аз съм глас 
на викащия в пустинята” (Йоан 1:23). Както за апостизиращия трагичната 
ситуация, така и за личните философско - житейски разбирания на Ботев няма 
формула, която по-точно от библейската би изразила характеризиращото ги 
състояние на духа. 
Сводимостта на библейското до конкретно - историческото в „Обесването на 
Васил Левски” не е плод на самоцелна авторка идея, не е плод на Ботевите 
поетически инвенции. Данните и свидетелствата около култа към Апостола са 
категорични. Близкият му Любен Каравелов повествува в един от разказите си : 
„Всички селяни ни обикнаха... Левски за тях е някакво си чудо .” Вазов, който също 
лично го познава пише : „Селяните прости светец го зовяха ...” В този дух са 
данните и около неговото мистериозно залавяне (предателство, с предателство е 
заловен и Христос) и неговата смърт - Левски свършва като Христос на бесилото.  
Съвпаденията няма как да не провокират паралела, да не активизират 
асоциациите. В такт с внушенията от класическата библейска сцена, поетът Ботев 
съумява да извиси образа с неговата самопожертвователност, която не е 
инспирирана свише. Той поема риска и сакрализира подвига му в атмосферата на 
пълна отчужденост от страна на множеството, останало някъде „назад”, „надолу”, 
„в подножието” на заелата целия хоризонт бесило с жертвата. 
Ботев е първият поет, в чисто творчество словото придобива характерната за 
поезията многозначност, първият поет в новата българска литература, у когото се 
срещат почти всички прийоми на модерното писане. Примерите за това са 
многобройни, „Обесването на Васил Левски” е един от конкретните изрази на 
едно такова становище. Новият тип баладичност, който създава творбата, 
атмосферата на смътно усещана двойственост и деформираност на образите, от 
друга страна, темата за народа в неговото трагично изпитание и единство, 
прозвучала с непознати до този момент в поезията на Ботев сила и непознати 
акценти, както и някои образи, които пустинното призрачно поле с вълците и 
вятъра, свирещ из него, горестния диалог с майката - родина - всичко това отвежда 
оттук към септемврийската балада и поетиката на септемврийската литература 
изобщо. (Сравни у Фурнаджиев „Там изгоряха селата и пеят бесилките, / 
вятърът стене над пустите ниви сега” - ( „Конници” ) ; „Но пуст е в блясък сив 
пустинята, / ясно е безлюдно е по друма „ ( „Гибел” ) ; у Разцветников - „Сами 
сред ледната пустиня” ; „Родино по твоите поля незасети / чакали и вълци 
гонят за стръв” ( Последният войн” ) и т.н. ). От друга страна, напрегнатото, 
създаващо мрачна експресия натрупване на образи - детайли в картината на 
четвърта строфа, посредством асидетонтно свързване на кратки фрази представя 
първообраз - модел на акумулиращия принцип в образно - синтактичните 
построения на Гео Милев и ранния Ламар. 
Примамливо и интересно е да се гадае чрез какви етапи и превъплъщения би 
преминала Ботевата поезия и какви насоки на нашата литература би оплодила, ако 
черкезкият куршум се беше разминал с нейния създател. Прогнозите, особено 
когато се отнасят до „бъдеще в миналото”, носят своите рискове. Едно обаче е 
сигурно, че тази поезия не би застанала насред път, че би разкрила нови и нови 
страни от Ботевия поетичен гений. 
 
РЕЧНИК 
Инверсия - изменен, преобърнат, обратен ред на думите в 
изречението. 
Инвенция - откриване на нови форми във време на 
творческа работа 