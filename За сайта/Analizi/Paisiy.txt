 
1 
 ОДАТА „ПАИСИЙ” НА ИВАН 
ВАЗОВ 
(анализ) 
 
ВЛАДИМИР ПЕТРОВ 
 
„Паисий” на Иван Вазов е една от 12-те оди в 
цикъла „Епопея на забравените”. Цикъл, който още с броя 
на съставящите го творби насочва към особената числова символика - за 
прабългарите времето се разделяло на цикли, в които един период обхващал 12 
години; годината на свой ред има 12 месеца; при християнството светите апостоли 
са 12. Така от пръв поглед „Епопеята...” прокарва нишките към различни културни 
пластове, ориентира мисълта в различни посоки. 
От друга страна, самите заглавия на одите актуализират знанието на 
читателската аудитория за ред изявени личности и за основните събития, в които 
те са участвали. Моделират определен времеви, исторически и културен образец, 
който в сгъстен вид представя същността на Българското възраждане. И 
действително - отец Паисий Хилендарски поставя началото, свързано с 
националното самоосъзнаване на българите, с консолидирането им като народ и 
нация. Той трасира посоките в по-нататъшното им развитие, като според проф. 
Боян Пенев чертае три основни задачи: 
1) развитие на българската национална просвета; 
2) извоюване на църковна независимост; 
3) политическа свобода. 
В този план, обръщайки се към личността на хилендарския монах, в 
„Паисий” Иван Вазов задава ключа към осмисляне и възприемане на 
Възраждането в неговата сложност. В „Братя Миладинови” поетът засяга 
продължаващия във времето процес на просвещение и народностно 
самоидентифициране, на национално организиране; визира дейността на двамата 
братя по съхраняване на националните ценности, както и събираните от тях 
фолклорни материали, включени във внушителен сборник с 665 песни. Одата 
„Раковски” актуализира спомена за идеолога на революционното движение и 
борбата за национална независимост. По-нататък заглавията на поетичните творби 
извеждат представата за най-изявените водачи, за лидерите на народното 
движение за свобода („Левски”, „Караджата”) и организаторите на Априлското 
въстание от 1876 г. („Бенковски”, „Каблешков”, „Волов”), както и изобщо за 
героичната саможертва на българите в името на националния идеал („Кочо”, 
„Братя Жекови”, „1876”). За да се достигне до финализирането на този 
изключителен в същността си исторически етап, до действителното освобождение 
и възкръсване на „България цяла” в „Опълченците на Шипка” - творбата, с която 
„Епопеята...” завършва и която Иван Вазов възприема като „едно от най-силните” 
свои „стихотворения” (по признанието му пред проф. Иван Шишманов - 1976: 233). 
 
Говорейки за самата ода „Паисий”, Иван Вазов споделя: „Великото значение 
на Паисия познавах още от статията на Дринова в браилското „Периодическо  
2 
списание” (Шишманов 1976: 232). Става дума за статията на проф. Марин Дринов 
„Отец Паисий, неговото време, неговата „История” и учениците му” (1871 г.). 
Запознат с наблюденията на известния историк, както и със самия текст на 
светогорския монах, повлиян от „тържествения, възвишения, философския тон”, от 
„патоса и формата” на одите на Виктор Юго (Шишманов 1976: 232), Иван Вазов 
посвещава своята творба на 120-годишнината от завършването на „Историята”, 
или според пълното й заглавие: „История славеноболгарская о народах и о царех и 
святых болгарских и о всех деяния и бытия болгарская”. 
Конкретния повод поетът посочва неколкократно: 
1. В метатекстовото пространство: веднага след мотото той посочва 
годината на завършване на Паисиевата книга (1762-ра), а в края на своята творба 
маркира времето - 1882 г., и мястото - Пловдив, свързани с появата на одата. 
2. Още с навлизането в художествената тъкан на творбата, в първия стих, 
внезапно и ударно отсича: „Сто и двайсет годин...” - изразът завършва с 
многоточие, в което творецът побира вълнение, възхита, преклонение, своя 
дълбок поклон пред делото и прозренията на великия светогорец. А после и във 
финалната поанта: „тъй мълвеше преди сто и двайсет годин”. 
В контекста на тази, привична за Иван Вазов, демонстрирана 
документалност се вписват и останалите метатекстови знаци: 
1. Заглавието, което директно отпраща към личността на хилендарския 
монах; 
2. Мотото, цитиращо откъс от втория, авторския, предговор на неговата 
„История...”. 
И ако портретът на Паисий следва да се разгръща през цялото фикционално 
пространство нататък, то тук именно: на границата между заглавието, което 
поставя задачата - да се говори за Паисий, и самото говорене за него, Иван Вазов 
вклинява мотото. Един пространен цитат, натоварен с особени по значимост 
функции. Цитат, чрез който живото Паисиево слово зазвучава с характерната си 
непримиримост към родоотстъпничеството, със страстно желание да провокира, 
да събуди, да изостри усета за национална идентичност и национална гордост. 
Слово, което иде от дълбините на времето и със своята истинност и воля да 
въздейства на психиката, на разума прониква в пластовете на бъдещето. Слово, в 
което тезисно, лаконично се посочва истината за миналото на българите и 
паралелно с това с невъздържан гняв се бичуват отцеругателите. Същевременно в 
гнева, в сарказма, в иронията отец Паисий влага своята бащинска загриженост - 
това е тревогата, но и поучението на бащата към непокорния му син. Защото 
блудният син (родоотстъпникът) - както учи библейският текст, ще се завърне към 
корените си, но преди това сам трябва да изстрада, за да достигне до бащините 
истини и изконните нравствени норми. Паисий разобличава отцеругателите, 
аргументирано ги побеждава във въображаемия спор с тях, за да ги приобщи към 
рода и истината за българското. 
Из текста на втория предговор на хилендарския монах, в който, естествено и 
логично, в края - към все още колебаещите се, но вече спечелени за каузата на 
рода хора, следва обръщението „българино” („Ти, Болгарино...”), Иван Вазов 
подбира най-силните възклицателни изречения („О, неразумне и юроде!”), 
реторични въпроси („Поради что се срамиш да се наречеш Болгарин?”; „Или не са 
имали Болгаре царство и господарство?”) и дидактично-назидателни формули  
3 
(„Ти, Болгарино, не прелщайся [не се мами], знай свой род и язик...”). За 
аудиторията на Иван Вазов тези формули са познати, разбираеми, известни. Както 
във времето на самия Паисий са познати и близки библейските персонажи и 
фолклорните поетически формули. Казано иначе, светогорският монах тръгва от 
познатото - като богослужение, като езикови средства, за да убеди, да докаже 
поставената теза, да пробуди интерес към българското и историята. Аналогично 
подхожда и Иван Вазов - той тръгва от познатото Паисиево слово, за да изгради 
чрез него „неръкотворен паметник” (по Ал. С. Пушкин) на автора му. 
 
********* 
 
Както бе споменато вече, първият стих на одата визира разстоянието между 
времето на завършване на „История славянобългарска” и времето на Иван-
Вазовата творба. По принципа на обратната перспектива поетът насочва своя взор 
назад, към миналото, към онзи не толкова далечен в исторически план, но твърде 
различен в човешки план период - времето на Паисий. Затова през призмата на 
своето собствено време (80-90-те години на XIX век) Иван Вазов се взира назад, 
към Паисиевия ХVIII век, откъдето ъгълът на погледа се пречупва още веднъж - 
към миналото, за което говори светогорецът. Тази, периодично пречупваща се 
перспектива, включена в общата времева дистанция, се изразява в лаконичната 
дефиниция: „Тъмнини дълбоки!” 
После зрителният ъгъл се връща обратно, за да спре тъкмо в определеното 
време и пространство - в онова неясно, тайнствено, мистично-загадъчно кътче 
„вдън горите атонски високи”. В непознатото за обикновените хора, трудно 
достъпно място на „убежища скрити от лъжовний мир”. Семантичната синонимия: 
„тъмнини дълбоки” - „вдън горите” - „убежища скрити”, акумулира усещането за 
непроницаемост, неизвестност, отделеност; за целенасочена диференцираност от 
общочовешкото и познато пространство. С оглед на архаичните 
противопоставяния „център - периферия”, „обитаемо - необитаемо” („усвоено - 
неусвоено”) пространство като израз на опозицията „добро - лошо”, попадането в 
атмосферата на далечното, необитаемо и тъмно пространство е заплаха, опасност, 
несигурност. То е попадане в хаоса и само по себе си е равнозначно на смърт. 
Но от гледище на по-късните християнски ценности дистанцирането в 
пустинни места, скриването от ежедневието, от „лъжовний мир”, в който властват 
изкушенията и греховността, е желателно, целесъобразно, добро. Това е 
специфичното за строго религиозния човек целомъдрено битие, свързано с 
бягство от действителността и аскетизъм. Провокирано е от стремежа към близост 
с Бога и постигане на Божия промисъл по пътя на самолишения и себевглъбяване, 
чрез молитвата. С оглед на времето, за което се говори - средата на XVIII век, това е 
разбираемо. Неслучайно в третата смислова цялост от одата Иван Вазов говори за 
пустинническия живот като път към разгадаването на „тайните на мрака и волята 
божа” - път, на който се посвещават малцина, път за избраници. Съответно и 
разгърнатото от поета в първата цялост мистично, тайнствено, трудно достъпно 
пространство е източник на благословените „места за молитва, за отдих и мир”. 
„Онова” място е неподвластно на времето: то е безвременно или надвременно. То 
е в лоното на вечността. Явленията, свързани с него, са също толкова вечни, 
безначални и безкрайни, неисторични: там „се чува само ревът беломорски”,  
4 
звучи 
„вечний шъпот на шумите горски”, „на звона тежкий набожният звън”. Един свят от 
звуци, недосегаем за обикновените човешки страсти и конфликти. Свят, над който 
витае тъмнината - странна, необичайна за човешките възприятия картина, изваяна 
от поета многостранно и интересно. 
Преди всичко Иван Вазов свежда до минимум глаголната употреба - по 
протежение на началните седем стиха от първата текстова част той използва само 
един личен глагол („се чува”), един безличен (страдателното причастие „скрити”), 
както и един подразбиращ се, но липсващ, отказан като присъствие („Тамо вдън 
горите... / [са, има] убежища скрити”). Използва сложни форми на прилагателните 
имена („лъжовний”, „вечний”, „тежкий”), които сами по себе си архаизират речта, 
доближават я до черковнославянския език като русифицирана редакция на 
старобългарски. Прибягва до диалектни или принципно по-архаични употреби 
като „тамо”, „шъпот”, „звон(а)”. Всичко това ритуализира текста, превключва го в 
стила на сакралното богослужебно слово, превръща го в част от ритуала. Освен 
това Иван Вазов насища текста със словосъчетания, построени на принципа на 
инверсията: „горите атонски високи”, „убежища скрити”, „ревът беломорски”, 
„шумите горски”, „звона тежкий”, посредством което изказът зазвучава 
тържествено, приповдигнато, величествено. Прибягва до специфичен звукопис, 
разчитайки на алитерация („мир / места за молитва, за отдих и мир” > начално 
„М”; „шъпот на шумите” > „Ш”) или консонанс („на звона тежкий набожният звън” 
> 5 пъти „Н”; по 2 пъти „Ж”, „З” и „В”), при което общата тържественост получава и 
съответна музикална оркестрация. Като цяло тази наситено звукова картина 
потвърждава усещането за трайност и непроменимост на свръхестествения, 
облъхнат от изключителното свят. Свят, потънал в „тъмнини дълбоки” - светът на 
предисторията. 
Всред този свят - строго ритуализиран и почти нечовешки, Иван Вазов 
маркира образа на своя лирически персонаж: 
във скромна килийка, потънала в сън, 
един монах тъмен, непознат и бледен, 
пред лампа жумеща пишеше наведен. 
Три стиха от края на първата текстова цялост, които, противопоставяйки се 
на предходната звуковост, сега чертаят изображение. Картината е значително по-
различна. На фона на всеобщата тъма и непрогледност се проявява някакво 
смътно просветление, едва доловима видимост - проясняват се чертите на 
човешкото присъствие и слабата „лампа жумеща”. Всичко е смътно, неясно, като 
„в сън”, но все пак - зримо. Образът е единичен, самотен, отделен от всичко 
останало, но го има. Оттук и прокрадващото се чувство за очовечаване на 
свръхестественото, на космично-недоловимото. Различен е и характерът на 
звуковостта. Срещу онези извечни и величествени звуци, идещи от плясъка на 
морските вълни, от шума на вековните непристъпни гори, от звъна на камбаните, 
който сякаш не е провокиран от човешки ръце, а от непостижимото - „набожният 
звън”, застава приглушената тишина в килията. Срещу необятността на природата - 
затвореното тясно пространство. Същевременно обаче един детайл обвързва 
двете картини дълбоко и непреодолимо - сънно-самотното съществуване на 
монаха се успоредява и вгражда в уникалната космическа самота. Ако има нещо,  
5 
което да нарушава това единение, тази странна неподвижност, то е подтекстово 
доловимо и е постигнато от поета благодарение на спецификата на особения 
звукопис. Иван Вазов и тук прибягва до консонанс (наслагва звуците „Н” - 11 пъти; 
„Л” и „М” - по 4 пъти), включва ролята и на асонанс („Е” - 11 пъти; „И” - 5 пъти; „Ъ” - 
4 пъти), при което тихото проскърцване от перото на пишещия монах и на 
жумещата лампа стават осезаеми, доловими. 
Усамотението, единичността на монаха се акцентират и в първия стих от 
втората текстова цялост: „Що драскаше той там, умислен, един?” 
Неопределителното „един” се включва в спирално, макар и дистанционно 
организирано определение: „един монах тъмен...” (в I текстов блок) - „един” (в 
края на цитирания стих). Едва финалът на втората част дава да се разбере, че 
монахът всъщност не е сам. Той далеч не е захвърлен там, в полузрачната килия, в 
„онова” място, а живее в общност, в обител, подчинена на ред и строга 
йерархичност. Това става ясно от реторичния въпрос: „Или туй канон бе тежък и 
безумен/ наложен на него от строгий игумен?” Тук въпросът не очаква и не 
получава отговор, но допуска в себе си своеобразна предходна волност или 
недобросъвестност на монаха към повседневните му, свързани с вярата, 
задължения. Условният отговор идва по-късно - в третата смислова цялост: „той 
забрави всичко, дори и небето!” Разгръща се и в предпоследната част - чрез 
конкретното, явно непрецизно изпълнение на религиозния ритуал: „много бденья, 
утринни пропусна”. Но докато стигне до спецификата в отстъплението на монаха 
от задължителните прояви, т.е. докато отговори на поставения въпрос, Иван Вазов 
успява да разгърне цялостното дело на своя персонаж, извежда и доказва 
величието и изключителността му. 
Междувременно в поредицата реторични въпроси, акумулативно 
натрупващи се по протежението на втората смислова цялост, поетът постъпателно 
разгръща представяния образ. Въпросителният характер на изказа рязко се 
противопоставя на основно изявителния изказ, разказността, в първата част. В 
натрупването на въпроси, които остават без отговор, Иван Вазов представя 
жанровата специфика на средновековната литература, разкрива възможните 
литературни съчинения, с които най-вече има възможност да се запознае 
читателят от XVIII век. Такива са написаните още от патриарх Евтимий жития (на 
Иван Рилски, на Иларион Мъгленски, на Параскева/Петка Търновска, на Филотея 
Темнишка); също и жития от други автори (известни или анонимни); похвални 
слова за светци, пострадали в името на Бога; поучителни слова; проповеди, четени 
в черква; дамаскини . Такава е масовата за времето култура. Евентуална 
възможност, която Иван Вазов „допуска” чрез реторичните въпроси е и това, 
монахът да пише философски трактат. В границите на възможното е дори 
своеобразно гранично, може би екстазно състояние, в което да е отшелникът: 
„Или бе философ? Или беше луд?” 
Реторичните въпроси във втората текстова цялост спират рязко и внезапно, 
почти анжамбманно. Започва третата част, която демонстрира нов тип на изказ. 
Въвежда се своеобразен драматургичен ефект. Като че ли досега поетът е градил 
експозицията, сцената, на която да изведе своя герой. В този момент „сцената” е 
вече осветена и близка, ставащите неща са видими и чуваеми. Персонажът излиза 
от рамките на най-общото графично изображение и заявява живото си присъствие: 
„Най-после отдъхна и рече”, нещо повече - той получава и речева характеристика:  
6 
„Конец!/ На житие ново аз турих венец.” Тук е отговорът, тук е ключът - това е 
своеобразната завръзка в (условно казано) „драмата”. Защото репликата на 
персонажа включва познат средновековен жанр - житие, но и веднага го отрича. 
Това житие е „ново”, и тази му новост го изтръгва не само от всичко, познато 
дотогава, но и от строго каноничните принципи. То е в разрез с жанра, включващ 
описание на живота и делото на определен светец, чрез което той да бъде 
прославен. 
По-нататък характеристиката на персонажа отново се поема от твореца. 
Поетът описва действията, жестовете на монаха; спира се на блестящия му поглед 
- „любовен, приветен”; прониква в душата му. Той е дълбоко съпричастен с 
неговите изживявания, с трепета в сърцето му, с творческата му радост - радост, 
дълбоко лична, неизразима, неописуема. Но радост, от която и монахът, и 
килията, и всичко около него сякаш заблестява, затова Иван Вазов натрупва слова, 
изразяващи, внушаващи светлина. Същевременно той оценява труда, на който 
монахът е посветил „полвина живот” (Паисий е на 40 години, когато завършва 
своято „История...”). Оценява го с възторг, с почуда и преклонение: „труд 
довършен, подвиг многолетен, / на волята рожба, на бденьето плод”. Дава 
определение - „житие велико!”, допълващо новостта, но и осмислящо ролята, 
значимостта на труда за цял един народ. Значимост, с която е наясно не само 
поетът, но и самият монах. Въпреки че двамата са разделени от 120 години, че 
между тях стоят дълъг ред важни исторически събития, които променят смисъла и 
характера на времето, те - книжовник-просветител и модерен поет, са сродени от 
светлината на „идеал нов, чуден, светлозрачен”. Те двамата са обзети от 
необикновен, неповторим трепет, какъвто на човеците рядко е съдено да 
изпитват: „той фърли очи си, разтреперан, бляд”. В този момент е естествено 
пределното концентриране на природата - тя е същата, онази от началната първа 
цялост, но и много променена. Защото тук вече не става дума за тъмнината на 
хаоса, за бушуващото море, а обратно - за замиране, укротяване, смиряване на 
свръхестественото пред силата на човешкия разсъдък, ум и воля. Пред силата на 
човешкия дух: „към хаоса тъмний, към звездния свят,/ към Бялото море, заспало 
дълбоко”. Тук е кулминацията на Иван-Вазовата ода, постигната чрез активно-
действената изява на светогорския монах: 
и вдигна тез листи, и викна високо: 
„От днеска нататък българският род 
история има и става народ!” 
Слово, жест, дихание са насочено концентрирани в точката на великото 
трансформиране: родът български има писмена история, има документ, доказващ 
миналата му слава. Достатъчно условие за гордост, за личностна и национално 
гордост от принадлежността към това именно племе - българското. 
Самоосъзнаването на рода български е достатъчно условие за надеждата, че 
народ, който е имал своето минало, своите златни дни, не може да няма и 
бъдеще. На фона на познатото тогава - библейското знание за живота на евреите, 
отец Паисий прави своето най-голямо откритие: редуват се упадък и разцвет, 
поробване и освобождение, тъмнина и светлина, която на фона на тъмнината 
изгрява още по-ярко, по-ослепително. Затова и временно (именно ВРЕМЕННО) 
поробеното българско царство очаква своето светло бъдеще. Временният упадък  
7 
неминуемо трябва да бъде заменен от нови и славни дни. Това откритие пронизва 
по-нататък културата на цялото Българско възраждане. То витае в съзнанието и в 
мисълта на работещите след отец Паисий интелектуалци, културни дейци, в 
творбите на всички следващи писатели. 
Започва четвъртата смислова цялост, в която, както и в петата, Иван Вазов 
дава сбит „преразказ” на „История славянобългарска”. В стихове и ритмика поетът 
претворява словото Паисиево. С това той мислено се връща към мотото като 
директен цитат. Повтаря истините, изречени от светогорския монах. Напомня 
величието на нацията. Извежда най-ценното, което са сторили българите: „че и 
ний сме дали нещо на светът/ и на вси словене книга да четът”. И отново 
преповтаря откритието на светогореца за българския род: „голям е той бил и пак 
ще да стане”. 
Като композиционен похват - разказ в разказ - вграждането на „Историята” в 
одата е находчиво и интересно хрумване на поета. То е аргумент, доказателство. 
То е и възможност за победа над въображаемите опоненти. Затова и в съпоставка 
с текста на цялата ода тази част заема по-голям относителен дял, по-голям брой от 
общото количество стихове. 
Едва след като доказателството за делото на монаха е дадено, Иван Вазов 
отново се връща към конкретно-религиозните му длъжности. Отговорът на 
начално поставените въпроси идва от само себе си, но вече е на по-високо 
равнище. Защото оправданието за пропуснатите утринни, ако е нужно такова, е 
повече от категорично. То е оправдание, което се превръща в славослов. Той, 
монахът, който „работи без отдих, почива без сън”, е дал на рода си неизмеримо 
повече в сравнение с другите, по-прецизно изпълняващи монашеския ред. Той 
може да е „за рая негоден”, но неговото дело го възвисява до равнището на най-
праведните и свети мъже. Той не само се изравнява по слава с античния 
Прометей, а и сам засиява в светлина. Защото: 
и фърляше тайно през мрака тогаз 
най-първата искра в народната свяст. 