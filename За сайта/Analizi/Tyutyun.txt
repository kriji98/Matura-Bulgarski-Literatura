 
1 
„ТЮТЮН” - ДИМИТЪР ДИМОВ 
ИСТОРИЯ И ЛИТЕРАТУРЕН КОНТЕКСТ НА РОМАНА 
Романът „Тютюн” на Димитър Димов има драматична 
съдба - също толкова драматична, колкото са и съдбите на 
неговите герои. Публикуван за първи път през 1951, на 
следващата година той бива заклеймен на дискусия на Съюза на 
писателите за политически „неправоверно” съдържание. 
Въпреки че Д. Димов получава поздравителна телеграма за 
романа си от тогавашния министър председател на България - 
Вълко Червенков, казионната критика под предводителството 
на Пантелей Зарев оказва натиск върху писателя да промени 
текста си. Така се ражда Втората редакция на „Тютюн” (1954 г.), 
която десетилетия наред се чете като официалната версия на романа. 
Основното обвинение засяга персонажите - „Димов остава в плен на 
буржоазнореакционното фройдистко схващане за човешката личност”. Съветите са да се 
„изравнят” двата лагера - на обречените и на комунистите, да се придаде по-съществено 
значение на „новия” - оптимистичния свят. Димов успява да промени творбата, 
запазвайки като цяло композиционната й структура (не я пренаписва). Двойката Борис - 
Ирина бива уравновесена от своето „положително” съответствие: Павел - Лила. 
Разширено е описанието на работническия свят, някои от героите от първата версия са 
въведени по-рано в действието. 
Във връзка с промените в романа и традиционното окайване за неговото 
принудително прекрояване Никола Георгиев отбелязва критично едно явление, което е 
твърде важно както за крайната фактология на произведението, така и като проява на 
авторовата личност, но обикновено бива спестявано: 
Добър роман ли е „Тютюн” днес, всеки може да решава за себе си, но никой не 
може да отрече, че той беше много добър рецептурен образец, как да се пишат 
приемливи и добри романи според тогавашната мяра за литературата. 
И наистина сравнението на двете версии е чудесна илюстрация на това, как работи 
възприетата от автора цензура (автоцензурата) в моделирането на художествения свят. 
Един остроумен пример, отново даден от Н. Георгиев, напомня, че в „Тютюн” пушенето е 
вредно за представителите на „стария свят”: за татко Пиер, Борис Морев, Костов, 
Барутчиев. „В същото време - отбелязва изследователят - представителите на здравите 
пролетарски и партийни сили пушат, та пушек се дига - и нищо им няма.” 
 
ГЕРОИТЕ НА ДИМИТЪР ДИМОВ 
Оказва се, че ефектът от нововъведенията е по-скоро обратен, защото новите 
ходове Водят до неорганични тезисни „кръпки” (положителните образи на комунисти 
те), на чийто фон още по-силно се откроява притегателната сила на „обречените” герои. 
Така персонажите, които са се оказали „най-ужасяващата” за марксистката критика 
слабост на този роман, всъщност не търпят промени. Откъде обаче идва тази 
нетърпимост към Димовите герои? Никой от тях - нито Ирина, нито Борис Морев, нито  
2 
Костов, нито Мария, нито татко Пиер - не е мислен като „добър”, „положителен” в текста 
на романа. Въпреки това Всички те са изпълнени някакъв притегателен вътрешен живот, 
който лесно може да бъде припознат като ,,свой” от читателя, тъй: като изкушава със 
своята психична уплътненост. Те интензивно преживяват, осъзнават, анализират. В това 
е голямата заслуга на Д. Димов към българската художествена проза. Но това е и 
уязвимата страна на текстове те му (уязвима не само заради политическата конюнктура, 
но понякога и чисто художествено - когато анализите и експериментът с душевното 
стигнат до крайност и самоцелност). И Все пак без „Поручик Бенц” (193в), „Осъдени 
души” (1945) и „Тютюн” българската психологическа проза би била немислима. 
Има няколко черти на Димовите герои, които биват неизменно изтъквани във 
всички литературоведски разработки върху творчеството му. Те са герои космополити - 
без род и без корен, и по-точно - скъсали с рода и корена си. Те са хора на градския бит. 
Те са трагични същества -- водени от някаква силна страст, която превръща живота им в 
обречен устрем към някаква фикция, стремително заличавайки нормалното, 
уравновесяващото многообразие на света около тях като безинтересно. 
В един или друг вид тези творчески търсения не са чужди и на други български 
прозаици. Димовите космополити, дамгосани от пагубните си страсти, са съизмерими с 
Йовковите грешници - и едните, и другите са в известен смисъл вън от битовия свят и от 
традиционния морал. Страстта на Йовковите герои обаче им носи някаква, наистина - 
нестандартна, но силна вътрешна хармония. И Албена, и Индже, и Женда се удържат в 
битието си, изпълват го с необичаен, но несъмнен смисъл. Елена Петрашева, поручик 
Бенц, Фани Хорн, Ередиа, Ирина, Борис Морев - напротив, стремително вървят към края 
си, и то към своя опустошителен край. 
В паралела с Йовков особено ясно изпъква и най-съществената характеристика на 
Димовите герои - те са интерпретирани като психични същества - описани са преди 
всичко чрез психологически анализ (често и самоанализ). Душевността на Йовковите 
герои, напротив, е пресъздадена изключително по пластичен път - чрез „външни” 
описания. При това те не са социални по начина, по който са социални хората в романите 
на Д. Димов, те не са значещо обвързани с класата, етноса, мястото си. Димов създава 
героите на големия град, на безродната столица (както той я осмисля) в българската 
проза. 
Тази тенденция е особено изразена в „Тютюн”, където драматичният стремеж на 
двамата централни герои да напуснат патриархалния свят на провинцията определя 
както спецификата на образите, така и съдбите им. 
Тук възниква още един възможен паралел - и Георги Стаматов и Георги Райчев 
имат урбанистични сюжети, при това развити по посока на гротескното изкривяване на 
нравите и психиката в градското общество. Но те пък не стигат до онази реалност на 
душевното, която задава пагубната привлекателност на Димовите „осъдени души”. 
всъщност именно заглавието на втория му роман става нарицателно за неговите типажи. 
И това не е случайно - „Осъдени души”, като най-радикалния текст на Д. Димов за 
страстта, се оказва „капката”, в която се оглежда цялото на неговия художествен свят. 
Когато се описва литературният контекст на „Тютюн”, освен според типологията на 
характерите, творбата на всяка цена трябва да бъде мислена и в един друг план - в плана 
на епическата романова вълна от 50-те години на XX век. Тук тя отново е колкото 
представително явление, толкова и изключение.  
3 
Петдесетте години на миналия век бележат небивал възход на епическата проза в 
нашата литература (факт, основно изследван от Боян Ничев и Симеон Янев). Тогава се 
появяват: „Тютюн”; първите три части от тетралогията на Димитър Талев, посветена на 
живота на българите В Македония („Железният светилник”, „Илинден”, „Преспанските 
камбани”, „Гласовете ви чувам”); „Обикновени хора” от Георги Караславов; първият том 
на „Иван Кондарев ” от Емилиян Станев. Основната характеристика на епоса е широкият 
план, в който този литературен род осъществява сюжетите си. За разлика от лириката той 
клони към обективност на описанието; към превес на събитийното; основава се на 
причинно-следствената схема на сюжета. Лириката - обратно - разработва субективното 
описание; интересува се не толкова от събитията, колкото от начина на преживяването 
им; основава се на асоциативна свързаност. 
Тези особености на епическото се дължат на неговата породеност от историчното. 
Епопеята и епическият роман са литературни жанрове, продукт на разтърсващи 
исторически събития в живота на общността. Те по зададеност „изследват” някакво 
голямо, съдбовно историческо случване, засягащо някаква голяма общност от хора 
(социум). Затова и в основата на всеки епически сюжет стои взаимодействието между 
историята и човека - преминаването на историята през света на човека. Събитията около 
9 септември 1944 г. се оказват факторът, отключил романовата вълна от 50-те години. 
Българското общество бива разтърсено из основи, налага се преосмисляне на неговото 
битие. Като се започне от ритуалите на бита и се стигне до емоционалния свят на хората - 
всичко е засегнато от тоталната промяна В българския социум: преобръщат се неговите 
стереотипи, налага се създаването на нови устои, на преден план излизат генералните 
въпроси за човешкото битие в света. 
На този фон „Тютюн” се вписва като „особен” текст, като текст изключение. 
Романът се опира на един важен в социално-историческо отношение период за страната 
ни - от края на 20-те години до деветосептемврийските събития. Това е време на 
съществени социални промени - най-”европейското” време на България през XX в. Тогава 
тя преживява своето болезнено „изравняване” със света - и с добрите, и с лошите му 
страни. И романът наистина дава възможност да се съди за тези явления - по сделките на 
„Никотиана”, отварянето към европейските пазари, социалните отношения на 
българския капитализъм (който добива един вече космополитен облик, не е неизменно 
филтриран през спецификите на националното). 
Как обаче Димов осъществява социално-историческия план на романа си? Тук 
именно е неговата „странност”. Героите му (става дума за органичните Димови 
персонажи, не за насила изобретените образи), макар че живеят в историческия процес, 
отказват да бъдат негови илюстрации. Отказват да се развиват в него или да му 
противостоят (да бъдат герои на движението или герои жалони, по класификацията на С. 
Янев). Вместо това те притеглят сюжета към центъра на собственото си неспокойно 
съзнание, разчленяват социално-историческия план на психични светове, употребявайки 
го по точи начин като социална „обвивка” на страстните си характери, които съвсем не е 
задължително да бъдат проектирани именно в тази житейска реалност. Тоест Димовите 
герои битуват в едно постоянно напрежение между социално-историческото и себе си. 
Оттук произтича и силното сходство между „хората” от различните романи на Димов, 
макар че като социална реалност те нямат много общо помежду си.  
4 
Другият белег, обединяващ централните персонажи на този автор, произтича 
именно от отъждествяването им с някаква силно изявена тяхна страст. Това 
предопределя и устремеността им към гибел, деструктивното начало в тях. 
Чертите, които ще станат основа на тази обреченост обикновено са заложени в 
образите от самото начало. В този смисъл Димов създава не толкова развиващи се герои, 
колкото задълбочаващи се характери. Така например, от психологическа гледна точка, 
самоубийството на Ирина е постъпателно подготвяно. В хода на действието тя зачерква 
едно след друго родните, своите неща, за да изличи в крайна сметка и самата себе си. В 
началото на романа тя чете „Палми край тропическото море” и „Гирлянди от Хавай” - 
това са нейните бягства в светове екзотични, различни от домашния. Раздразнението от 
селските роднини е друг детайл на тази отчужденост от „своето”. Дори смъртта на баща 
и не успява да промени тази нагласа: когато се връща в родното си градче за 
погребението му, Ирина е все тъй отчуждена от онези, които би трябвало да са й най-
близки. 
Нейният образ обаче докрай е съпътстван и от самонаблюдението и 
самопреценката, първоначално заложени в него. Във всеки един момент тя безпощадно 
си дава сметка за всичко, което се случва с нея. 
Борис също е въведен като герой, обречен да скъса с корените си. Той презира 
мизерията на родния дом, още повече презира баща си - чудатия беден учител по 
латински с комичния прякор Редингота. Първоначалното презрение на Борис към 
собствения му произход ще се превърне в амбиция да успее в света на „другите”, В света 
на парите. Тя на свой ред ще се развива, докато неговата човешка природа не се изличи 
и той не се превърне в „машина за печелене на пари”. След това неговата смърт зависи 
само от издръжливостта на отровеното му от алкохола тяло, Но дори и в смъртта 
изгубването на следата, мотивът за изличаването, продължава да съпътства образа - 
името на надгробния кръст е „надраскано” с тебешир и „дъждът ще го измие”. 
По аналогичен начин обсебеният от романтическия мит за стара Германия фон 
Гайер всъщност не принадлежи на реалния индустриален свят, макар да е важен фактор 
в него. За фон Гайер „горестната легенда за нибелунгите е по-близка от реалната съдба 
на хората наоколо - от страданията и смъртта им. „Човек трябва да бъде честен само към 
принципите си” - така обяснява той на Ирина защо е „безсмислено” да бъде „честна към 
хората”. Закономерно тази му отчужденост се е задълбочила в безразличие към 
собствената смърт. По ирония на съдбата тя идва от ръцете именно на „плебеите”, които 
цял живот е презирал, които дори не е забелязвал. 
Тук специфично е мястото на Мария, в чийто образ деградацията е алегорично 
въплътена. При тази героиня, донякъде назидателно, физическото унищожение се слива 
с разпада на психичния и свят. Реално Мария не е „виновник”, а само „жертва” в 
трагичния сюжет. Тя обаче единствена има наготово всичко онова, което останалите 
герои трябва да придобият в своя индивидуален живот. Така този образ изпълнява 
функцията на изкупителна жертва на родовата вина. Тя през цялото време е някак вън от 
случващото се в романа, физически това е подчертано чрез нейната безцветност. Тя е и 
„безстрастна”, както Димов неведнъж изтъква (за разлика от грешниците в „Тютюн”, 
всеки от които е обладан от някаква пагубна страст). Така Мария знае повече от всички, 
наблюдава сякаш отвън онова, което се случва и което потопените в случването герои 
схващат само фрагментарно, защото то е част от техния живот и те не могат да се  
5 
отстранят в позицията на всеразбиращия наблюдател. В тази схема Мария е 
безстрастният изкупител на греховете, породени от страстите на другите. А това са 
предците й със своята алчност за богатство и власт, развратната й майка, баща й със своя 
„грабителски инстинкт”, обсебеният от парвенюшки нагон Борис, който може да мине 
през всичко, за да надскочи средата си и да забогатее. 
На фона на типичните за Димов „осъзнаващи” герои при Мария осъзнаването е 
доведено до най-безпощадната си крайност. Персонажите на този автор остават в 
българската литература като образци на анализиращи и самоанализиращи се хора. В 
това се състои и едно от големите постижения на Димов - създаването на интелектуална 
проза, проза на постоянната рефлексия, на неизтощимото самонаблюдение. Именно 
Мария е образът, благодарение на който се оголва паралелната реалност на 
осъзнаването, съпътстваща събитийния пласт на романа. Чрез тази героиня е изведена 
на показ представата за живот, изтъкан от „формули”. Мария е включена в тази 
условност (поведението и изцяло се вписва във формулите), тя обаче безнадеждно ясно 
осъзнава наличието им (постоянно си дава сметка за двойствения свят, в който се 
движи). Затова и психичното заболяване, което „обективно” разделя реалността й на два 
свята, освен че е символно осмислено като родово проклятие, е и алегория на нейното 
„социално раздвоение”. Става дума за раздвоението, което тя възприема като 
задължение към средата си още докато не е подвластна на болестните халюцинации: 
„Целият й живот беше оплетен в мрежа от формули, с които обличаше и маскираше 
нищожеството, паденията и глупостите на хората, между които живееше.” Този 
свят на обречени има и своя организиращ център - призрачното присъствие на 
„Никотиана”, която от изследователите на романа по един или друг начин бива 
припознавана като невидим главен герой. Една от най-успешните критически асоциации 
свързва „Никотиана” с представата за „съдбата”: 
Тя е мълчалива и безучастна, с някаква божествена жестокост приема всички 
жертви в своето подножие. В своето мълчание „Никотиана” сякаш ни намеква, че тя 
е съдбата - пише Кръстьо Куюмджиев. И наистина, Димитър Димовата „Никотиана” има 
някакво мистично присъствие, което напомня ролята на съдбата в класическата трагедия. 
„Никотиана” наистина се вписва в представата за злото провидение, което обрича 
героите на гибел независимо от техните индивидуални същности. Всеки от тях е, освен 
себе си, и функция на „Никотиана”, никой не успява да остане независим от нея. 
Коя тъмна сила, кой мрачен жребий бяха направили Борис тъй безмерно алчен и 
жаден за власт, Костов - толкова смешен молец на модата, и Ирина - толкова 
студена развратница? Това беше „Никотиана”!... Всичко започваше и свършваше с 
„Никотиана”, която осакатяваше характери, смазваше достойнства, подкупваше 
съвести, убиваше хора и заличаваше всичко това с дивидентите на акциите си. И 
така „Никотиана” приличаше на смъртоносна машина за печелене на пари, която 
унищожаваше хората. Тя убиваше не само работниците, но и господарите си.” 
„Никотиана” се оказва онова аморфно чудовище (залегнало като представа във всички 
архаични митологии), което променя лицата си, разгадавайки скритите страсти и 
желания на човека срещу себе си, за да въплъти именно неговата най-силна страст и най-
голямо желание. За Борис „Никотиана” се оказва въплъщение на страстта му към парите 
и социалния престиж. „Никотиана” косвено увлича и Ирина - поради любовта си към 
Борис тя парадоксално става жертва на предприятието, което осъзнато мрази. За Мария  
6 
„Никотиана” е разменната монета в отношенията с Борис - тя е залогът за неговата 
близост. За татко Пиер, а и за Костов, Дружеството е станало начин на живот. 
Но по същата мистична логика светът на „Никотиана” (самото й име съчетава 
представите за екзотика и отрова, за привличане и гибел.) погребва жертвите си в 
момента, в който те са „постигнали” своите стремежи само за да разберат, че те не могат 
да им донесат никаква радост. 
„И тогава Ирина разбра, че в борбата си с живота бе излязла също като Борис 
само привидно и външно победителка, че този живот всъщност я бе проял и 
разрушил отвътре и че в душата й не бе останало нито капчица радост. Това бе 
равносметката на живота й, на победата й в света на „Никотиана”.” Опитите на 
героите да се хванат за външния свят закономерно завършват с крах. Вместо да се спасят, 
те увличат онези части от света, в които са се вкопчили. Така спасенията им биват 
окончателно отказани. За Ирина такова илюзорно бягство е връщането към медицината; 
за Борис това е Ирина; за Костов упованието в смисъла и спасението с въплътено в 
бедстващото гръцко дете Аликс; за фон Гайер тази роля изиграва Вагнерианският мит за 
рицарството; Мария търси убежище в музиката. Но всички тези „спасения” се оказват 
безсилни. Ирина слага край на живота си „с някакво силно лекарство” (средство именно 
на медицината). Борис унищожава Ирина (в която се е вкопчил като в последна връзка с 
живота). Костовите алтруистични жестове остават безрезултатни - въпреки че той влага 
искрени усилия и пориви в тях, в последния момент умира Стефан, когото той се опитва 
да измъкне от затвора. Смъртта застига и Аликс: „И тогава той съзна, че напразно я бе 
довел от колибата до Херакли в тази къща, че напразно бе обикалял магазините на 
Солун да й купи кукла, дрешки и обувки и че никога нямаше да я види пораснала...” Фон 
Гайер умира от ръцете на онези, които най-силно презира. Мария опустошава музиката, 
издавайки нестройни звуци на пианото. 
Героите на „Никотиана” се оказват изчерпани за настоящето (и в двете редакции 
на романа). Те вече са извървели пътя си. Така Димов наистина рисува един умиращ 
свят. Но това не е само социалният свят на олигархиите. Това е и психичният свят на 
хората, обречени на страстите си - хората, които са изгубили коректива на здравия разум. 
Особено показателна в това отношение е предаността на Ирина и на фон Гайер към 
страстите, които всъщност принадлежат на миналото им - тя, макар и обречена, 
предопределя целия им понататъшен живот. 
В своята отчужденост от променящото се настояще героите на „Никотиана” са 
повече трагични, отколкото „отрицателни” (именно това обърква толкова марксистката 
критика през 50-те години). Те са отговорни за гибелта си - като такива се и държат, 
изкупвайки докрай негативите на страстните си увлечения. Те обаче не са „виновни” за 
това, което им се случва, защото то е по-силно от тях. И в това именно е трагическата им 
обреченост (тук сработва механизмът на „невиновната вина”, завещан от класическата 
трагедия). 
Сравнени с тях, образите от „народа” - Шишко, Спасуна, Блаже, са монолитни, 
жизнени, без вътрешна драма. Те са успешният контрастен фон за декадентската 
чувствителност на отиващите си герои. Но те са и самостоятелни, живи образи. И в 
сравнение с тях отново бие на очи едноплановото, „пришито” присъствие на Павел 
(който е важен повече като сюжетен антипод на брат си Борис, отколкото като самостоен 
образ) и на Лила. В този смисъл дори Барбара е „по-димовски” образ, защото в „лагера”  
7 
на партизаните тя внася онзи страстен фанатизъм и онази обречена любов, които ще я 
сближат със загиващите герои от порядъка на Фани Хорн, Ередиа, Ирина и Борис 
(въпреки различията в мотивациите). 
В крайна сметка епическата многопластовост, търсена в образите на различните 
социални прослойки в „Тютюн”, не се оказва най-силната страна на романа. Тя бива 
засенчена от психологическата задълбоченост на характерите. Епическата „панорама” 
при Димов до голяма степен се превръща в своята противоположност - в един от най-
важните образци на българската психологическа и интелектуална проза. 
 
1 
ДИМИТЪР ДИМОВ - „ТЮТЮН” 
МЕЖДУ КЛАСИЧЕСКАТА ЕПИЧНОСТ И 
МОДЕРНОТО ПОВЕСТВОВАНИЕ 
„Тютюн” е мащабна многопланова панорама, 
забележителен художествен анализ на българската 
действителност от 30-те и началото на 40-те години на 
XX век. Тук Димов едновременно е традиционен и 
модерен, епик и психолог, рационален изследовател 
на националното битие и на поредица строго 
индивидуални драми. Той разкрива социално 
духовната структура на обществото, сложните идейно-
емоционални наслоения, онаследени и нови; навлиза 
във философската същност на идеологическите борби; 
художествено обгръща епохата като грандиозна цялост, но въвежда на преден 
план в произведението ярки портрети на оригинални личности, в чиито интимни 
съдби рефлектират трусовете, сътресенията, идейните повеи на времето. 
Композиционно „Тютюн” продължава класическата романна епика. 
Многолинейно и плавно разгърнатият сюжет хронологично следва богатата 
събитийност. Действието придобива мащабни измерения, пренася се от малкия 
градец в столицата и на село, от България в Беломорието; обхваща всички общест-
вени прослойки и като исторически сформирани групи, и в сложните взаимо-
отношения на отделните персонажи - интимни, професионални, политически. 
Димитър Димов е привлечен от трагичните щрихи в общонационалната и 
ндивидуалната човешка участ. Интригува го екстремната драматичност, от 
епохалните сблъсъци - „Никотиана” - работниците, до психологическо-житейските 
стълкновения между отделните герои и на героите сами със себе си. 
Обикновеният редови човек не представлява особен художествен интерес за 
писателя. Той предпочита отличаващи се, изключителни личности, впечатляващо 
надарени в една или друга сфера, способни на съдбовни пристрастия, които от 
увлечение се превръщат във фатална участ. За Ирина това е любовта към Борис. За 
Борис - тютюнът (прочел е всичко, публикувано за тютюна). Категорията 
изключителност играе важна естетическа функция в творчеството на Димитър 
Димов; присъства в стечението на обстоятелствата, в подбора на човешките 
характери и съдби. Това привнася специфичен романтичен отблясък дори в 
критицизма. 
Проследявайки житейско духовния път на персонажите си „мономани”, 
както ги определят някои литературоведи, белетристът следва една постоянна, 
повтаряща се траектория - героите постигат целта си, стъпка след стъпка по пътя, 
осеян с нравствени компромиси, но загубват себе си. 
Светът на „Никотиана” е изобразен през твърде специфичен обектив - в со-
циалния критицизъм се стаява особено съзерцателно любуване. Димитър Димов, 
както никой друг в нашата белетристика, умее да стилизира изяществото на лукса, 
магнетизма на парите, а неговите детайлни интериорни картини наподобяват 
прецизен филмов декор. От кръга на „Никотиана” са подбрани умни, фини,  
2 
изтънчени личности, които подсилват излъчването му. Няма и следа от грубата 
опростеност, битувала в редица произведения, свързани със същия исторически 
период. Художествената представа за „Никотиана” придобива и особено 
асоциативно внушение - някакъв огромен жив организъм със свой самостоятелен 
живот, стремежи, безскрупулност, активност. Определенията могат да се подредят 
твърде многобройни и в двете посоки -плюс и минус. Дори акордите на пианото 
под пръстите на обречената Мария носят противоречивото излъчване на този свят. 
Гледан отвън, той е неотразимо привлекателен, в действителност е поле на лични 
крушения. Повествова-нието навлиза в сложната двуплановост на живота, в 
контраста между видимо и невидимо, в скритата сърцевина на явленията и 
човешката душа. Това поражда дълбоко психологическия и философски нерв на 
творбата. Всеки един от представителите на „Никотиана” носи своята драма, 
индивидуално неповторима или фатално предопределена от извънперсонални 
исторически причини. 
Широкото платно на българската действителност доказва изострен авторов 
усет за специфично националното. И въпреки това, у Димитър Димов пулсира 
интелектуален космополитизъм, проявен и в „Поручик Бенц”, и в „Осъдени души”. 
Любопитна екзотичност оцветява романа. Писателят е заинтригуван от чуждото 
като философия, манталитет, етика, пейзаж (забележителните, зримо живописни 
природни картини от Беломорието). В изображението на чуждото откриваме 
същото прозрение, както в трактовката на чисто българската етично политическа 
проблемност. Например в групата на немците - фон Гайер, Прайбиш, 
диференцирано са маркирани онези черти, които оформят доминиращата 
представа за немския дух; не на последно място традиционно онаследеното 
съзнание за особената мисия на Германия, ако може да го определим като 
благородно нибелунговско начало. Скептичното разочарование на фон Гайер идва 
точно от тогавашната политика, разрушаваща висшата философия на германската 
нация. 
Литературната съдба на романа, включително статията „Романът „Тютюн” и 
неговите злополучни критици”, е показателна за обществената атмосфера у нас 
през 50-те години. Димитър Димов приема изискването на официалната критика 
да доразгърне линията на пролетарско-революционните борби. Но колкото силни 
и оригинални да са образите на Динко, Шишко, Макс Ешкенази, Барбара, те 
отстъпват пред магията на „Никотиана”. Художествената сила на тази сюжетна 
линия особено се налага при съпоставката на двете централни двойки: Борис и 
Ирина, Павел и Лила. Ярко, интересно е присъствието на Лила; от нейния 
фанатизъм и фина студенина лъха странен романтичен повей. Но драмата на 
Ирина и като замисъл, и като естетическа интерпретация, остава в друга, по-
дълбока белетристична сфера. Ирина и Борис -това са най-Вече фигурите, Които 
запаметява съзнанието години след прочитане на романа. 
В галерията социалнопсихологически типове е търсено единството на строго 
индивидуалното и едни по-общовалидни насоки на духовно развитие. На преден 
план, художествено най-внушително като централни герои в произведението, са 
изведени не потомствените членове от кръга на „Никотиана”, тази емблема на 
бляскаво преуспялата върхушка, а проникналите в нея чужди елементи - Борис и 
Ирина. Другите литературни персонажи са завършени като психологически 
портрет от самата си поява до края на романа. В течение на фабулното действие те  
3 
само се доразгръщат, но не се променят като душевност и житейско философска 
позиция, докато „чуждите елементи” извървяват мъчителен, дълъг процес на 
развитие. Има съществена разлика между същността на личната драма при Борис 
и Ирина и при герои като татко Пиер, Мария, Костов, Торосян, фон Гайер, които се 
изявяват в събитията, понасяйки предвидените или неочаквани удари на съдбата. 
Борис и Ирина, в течение на обстоятелствата, еволюират психически; едни техни 
черти се подсилват, други -избледняват. Тези герои губят по нещо от себе си. При 
тях в по-голяма или в по-малка степен се променя личното „аз”, цялостното им 
отношение към света, ценностната им система. В проникновения анализ на 
духовния развой при Ирина и Борис проличават особено впечатляващо модерните 
черти в повествователния маниер на Димитър Димов: засилената психологичност, 
интелектуално художественото пътуване из сложните лабиринти на”аз”-а, онзи 
вътрешен ход на душата, невидим за странични очи, който фактически е 
истинският живот на личността. Това са характеристики на литературния почерк, 
които приобщават мащабната епичност на „Тютюн” към модерното 
психологическо направление в европейската литература от началото на XX век. 
Ако съпоставим и чисто белетристичния подход при обрисовката на Ирина и 
Борис, ще открием твърде съществени различия. Борис е разкрит, както и 
останалите герои, от дистанцията на авторското наблюдение. Изборът на 
характера му - студен, затворен в една цел, приела заплашително маниакални 
размери, предразполага към подобен ракурс. И от друга страна, Ирина фокусира 
цялата любов на автора и той стои възможно най-близо до нея. Следва я не само 
на всяка крачка, но и в най-интимните струни на съвестта, в бездните на 
горчивината и разочарованието, в ясното й съзнание за избрания от нея път и 
невъзможността да се върне назад. Много примамлив е този скъп свят, за да се 
откаже тя доброволно от него дори когато от любовта към Борис не е останало 
нищо. Но има и друг проблем - Ирина е достатъчно умна, за да знае, че никой не 
би я приел отново. Скъсала е с всичко, с корените си, със самата себе си. Това е 
най-дълбоката и същевременно най-силно разгърната индивидуална драма в ро-
мана и в цялото творчество на Димитър Димов - трагедията на личността, която 
ясно разбира гибелта си, но която няма воля и сила да се върне назад. 
Писателят прониква в най-зашифрованите дебри на съзнанието, долавя най-
болните стонове на душата й, запазвайки външно безпристрастна обективност, 
внушава по неуловим начин своята безкрайна симпатия, подчертава онова ценно 
зърно, което въпреки всичко героинята е съхранила в себе си болка от трезвата 
равносметка. 
Един психологически мотив следва образа на Ирина - мотивът „късно”. За 
Ирина винаги е било късно да направи решаващата крачка назад: отначало 
задръжката е една голяма любов; след това вече съзнанието за проиграното соб-
ствено „аз”. И психологът Димов следи как течението на времето се отразява в 
представата за късно - усещането за изпуснатото набъбва все по-фатално и води 
към трагичния финал: „Обзе я желание да се върне към спокойствието на тия 
дни, да се измие от калта, която я потриваше сега. Ала тя съзна, че не може да 
направи вече това. Калта се бе втвърдила. Егоизмът и развратът й се бяха 
превърнали в навик. Единственото, което й оставаше, бе да не стига до най-
големите подлости...”  
4 
В начина, по който се изследват нравствените колизии, в максималното 
приближаване до своята героиня, в честото преливане на вътрешните гласове 
(автор - герой), се открояват съществени особености на модерното повествование 
от началото на XX век. При Димитър Димов те са в съчетание с традициите на 
романната епика от XIX век (у нас Вазовата утвърдена линия). 
В драмата на Ирина не събитийно-сюжетната страна е изключителната, на-
против, тя дори в основната си схема е твърде банална - красивото момиче, 
тласкано от любов, проиграва живота си. Решително доминира другата сфера - 
вътрешно-психологическата, строго индивидуалното изживяване на този развой, 
водещ до безизходица, от която няма пролука, или просто няма духовни сили да 
се понесе рискът и неизвестността. Въпросът е - психологически способна ли е 
Ирина да го предприеме. Тя не е готова и никога не е била. Луксът и липсата на 
етични задръжки са се просмукали в душата й; всеки друг начин на живот 
изглежда невъзможен. Ирина е слаб характер, тласкан от чувствата си. Рядко е 
съумявала да се противопостави на събитията, оставя се да бъде влачена от 
обстоятелствата, способна единствено да анализира резултата от постъпките си. 
Това е крушението на една красива, природно умна личност, която, постигнала 
целта си (любовта на Борис), постепенно разбира, че победата й всъщност е 
поражение, все по-страшно и по-страшно, духовна самота и безцелно разпилян 
живот. 
Докато при силния праволинеен Борис целият жизнен път е целеустремен 
напред, без вътрешна задръжка, без съпротива и психологически травми - път на 
самоунищожение без колебание. При Ирина самоунищожението е драма на 
съвестта, на съзнанието, че всичко е проиграно и премазано някъде вътре в самата 
нея, непоправимо и завинаги. Историята на Ирина е една от най-сложните и най-
оригинално анализираните интимни драми в нашата белетристика. Големият 
писател, психолог-изследовател на блъсканата от случайности човешка душа 
налага доста печална истина - силата или слабостта на характера съвсем не са 
решаващи за крушението на личността, а целият сложен комплекс от обстоятел-
ства, които човек никога не може да прецени като бъдеще. А само като минало. 
На фона на обществената панорама, на политическите борби и финансова 
надпревара се разгръща многопосочно психологическата линия - непредвидими 
подеми и сривове на човешката душа. И при Борис, и при Ирина, при твърде раз-
личните им житейски изяви, крушението е строго лично, съвършено различно по 
същност от драмата на героя (например в „Нощ”). В малката поема на Яворов, 
независимо от победилата депресия, драмата има дълбоко патриотични корени - 
болезненото отреагиране на неизпълнения синовен дълг към родината. 
Човешкият живот, докато има живот, винаги би могъл да продължи по-добре или 
по-зле. Ситуациите - политически, социални, лични, се менят, а житейско 
духовният жребий на индивида остава непредсказуем, само като предположение 
и пожелание. Така романът навлиза в необгледните нравствени пространства, в 
паралела лукс - самота, в проблемите за волята, силата и слабостта, за 
проиграното съществуване, самоотговорността и беззащитността на човека пред 
самия себе си - неизброими етични въпроси, чийто философско-психологически 
акцент приближава сюжетната епичност на творбата до модерното повествование. 
 