ЕЛИН ПЕЛИН - „ЗАНЕМЕЛИТЕ КАМБАНИ” 
 (план-тезис) 

I. УВОД 
1. Обща оценка за цикъла „Под 
манастирската лоза”. 
А) Специфичен в контекста на цялостното 
Елин-Пелиново творчество - нетипични 
художествена среда и герои (повествованието е 
обвързано с манастирската обител, а централните 
персонажи са монаси или светци); наличие на 
приказно, чудесно начало, свързано както със 
събитийния материал, така и с житейската и 
духовно-нравствената оразличеност на героите; подчертан философски 
аспект на внушенията. 
Б) Съотносим към другите произведения на писателя - универсална 
същност на идейно-смисловите послания за търсенето и откриването на зна-
чещите стойности в живота, за постигането на мярката между доброто и 
злото, греховното и добродетелното, колективно стойностното и обществено 
безполезното. 
Логически преход: Проблемът за постигането на познанието чрез 
изстрадването на собствените грешки и заблуди в търсенето на абсолютната 
хармония със света и Бога - централен в цикъла; вътрешно присъщ и 
смислоопределящ и за разказа „Занемелите камбани”. 
 
II. ТЕЗА 
Основополагащ идейно-повествователен аспект - „случването” на 
„чудото” със „занемяването” и новото прозвъняване на църковните 
камбани. Разгърнат е върху основата на съчетаването и противопоставянето 
между изключително и обикновено, тържествено-празнично и драматично-
делнично, показно и съкровено, материално и духовно стойностно. Поставя 
проблемите за „греховността” на битово-предметното робуване, за 
вредността на култовите крайности, за последиците от погазването на 
съпричастието и милосърдието като висши човешки и християнски 
добродетели. 
Логически преход: Вътрешната конфликтност, сбъдването на чудото и 
кодирането на предполагаемо събитие, което го е породило - обозначени 
още в парадоксалната смисловост на заглавието. 
 
III. АРГУМЕНТАЦИЯ 
1. Заглавието. 
А) Ориентира към „случковото” повествуване.  
2 
Б) Предполага средата и атмосферата, в които протича действието 
(камбаните - неотменен атрибут на църковната обител). 
В) Загатва изключителността и „чудесния” елемент като основопо-
лагащи в събитийния план („занемяването” на камбаните - необикновен, 
чрезвичаен факт, предопределен от предполагаем значим акт). 
2. Експозицията. 
А) Въвежда в атмосферата на тържествена празничност („На другия 
ден беше Успение Богородично, храмовият празник на Жрелинския манас-
тир... „). 
Б) Регламентира белезите на чудодейното като типологична харак-
теристика на средата (манастирът - „прочут по чудотворната икона на све-
тата майка и по трите сладкогласни камбани”). 
В) Налага образа на камбаните като ключов в постигането на праз-
ничния и тържествен дух на събитието; натоварва го със значения, 
съизмерващи и доближаващи човека и Бога, земния и небесния свят „... 
техния меден ек се разнасяше от камбанарията, звучен, сладък и 
тържествен, сякаш слизаше от небето, разстилаше се на широки вълни, 
падаше над селата, подемаше душите към бога и обръщаше очите към 
неговите селения - небесата”. 
Г) Подчертава значимостта и изключителността на събитието, ак-
центирайки върху неговата всеобхватност и многолюдност („богомолците 
от деветте села на широката котловина, и от по-далеко, прииждаха”), 
върху същината и елементите на ритуалното свещенодействие („да се 
поклонят на чудотворната икона, да поднесат дар и да искат изцеление 
на душата и на тялото си”). 
Д) Уяснява първоосновата на християнско-религиозното духовно и 
ценностно световъзприятие, утвърждава божественото като висша екзистен-
циална стойност, като опора и коректив (семантиката на използваните глаго-
ли „да се черкуват”, „да се поклонят”, „да поднесат дар”, „да искат 
изцеление” означава принципите в общението с Бога - пречистване, почит, 
преклонение, признаване на властта и надпоставеността, благодарност, 
надежда за опрощение, за милост и помощ); ритуално-обредната същност 
на празника -очаквана и тържествена възможност за докосване до 
изключителното и абсолютното. 
Е) Особената стойност на празника (не само християнски общова-
лиден, но особено значим и за манастира) - предпоставка за изключителната 
напрегнатост и смут в душата на стария игумен. 
3. Образът на стария игумен - централен образ в 
повествованието и носител на основните смислови внушения. 
А) Духовното състояние на героя - смут, тревога, припряност, нап-
регнатост, родени от колебанието „Готов ли е?” за светия празник. 
Б) Художествени средства и похвати за разкриване на психологи-
ческото му състояние - повишена употреба на глаголи за активно действие,  
3 
подчертаващи духовната напрегнатост - „погледна...погледна...после се 
качи, мина...слезе пак с бързи крачки...”; оценъчна обобщителност - „От два 
деня тоя добър старец не си е почивал”; императивна изказност, 
съответстваща на вътрешната решимост на героя всичко да бъде изрядно 
подготвено - „Той искаше да бъде готов за тържествения празник. Всичко 
да бъде чисто, изправно. Да свети”. 
В) Проникване в мотивите на личностното поведение - земното, 
предметно-вещното и материално-показното начало надделява над 
сакралното, духовно-божественото; акцентиране не върху светостта, 
значението и тържествеността на празника, а върху неговото „обглеждане” и 
възприятие в хорските очи - „Ще дойдат всякакви хора - и прости, и 
знатни. И Владиката може да дойде”. 
Г) Проблемът за потребността от зрими чистота и ред - всеобемащ и 
определящ в съзнанието и поведението на игумена; разколебаване на тра-
диционната религиозна представа за душевната и духовната чистота и под-
менянето й със стойности от предметно-веществен характер; акцент върху 
материалните форми като единствен обект на внимание и вълнение за героя 
(пристрастието му към ред и чистота се свежда до измиването и лъсването 
на каменните плочи, до помитането на двора и всяка паяжинка от стените, а 
причина за най-искреното му умиление е драгоценността и скъпостта на ве-
щите - „златния ореол, с който един богат човек от далечно място дойде 
и украси главата на чудотворната света майка” и „скъпата лилава 
копринена завеска на иконостаса пред нея”. 
Д) Образът на героя - средоточие на вътрешна конфликтност: от една 
страна - доброта и Божия себепосветеност, от друга - преобърнати и 
подменени философски и екзистенциални ценности (примат на материални-
те над духовните). 
4. Преобърнатите християнско-религиозни стойности - 
функционална основа в развитието на действието и предпоставка за 
„случването” на първото „чудо” (онемяването на камбаните). 
А) Средище на конфликта между лъжовните (материални) и вечните 
(духовно-нравствени) ценности - малката „ниска стара черквица”; тълкуване 
на смисъла на определенията в обрисовката на черквата - „градена кой знае 
в кои години” (асоциации за вечност, старинност, пребъдване), „запомнила 
старите царе” (знак за дълговечност, за съхранена родова и историческа 
памет), „преживяла робството” (жизнена устойчивост и неуязвимост в 
изпитанията на времето), „благословила новото царство” (оценъчна 
ангажираност към настоящето, роля на съдник). 
Б) Същност на конфликта: сблъсък между два типа отношение към 
божественото - на игумена (носител на материалното и битово-предметното 
ценностно начало) и на измъчената и отчаяна жена (изразителка на естест-
вената, съкровено-интимна връзка между човека и Бога, в основата на която 
са духовните форми на контакт).  
4 
В) Разгръщане на конфликта - основава се върху: пренебрегнатите 
норми и традиции („На днешната Вечерня не се влизаше в черква, преди да 
ударят тържествено камбаните.”); непристойния и непочтителен за Бога 
и празника външен вид на неочакваната посетителка („Тя беше дрипава, 
мръсна, забрадена с нечиста кърпа...”); обезсмислянето на положените 
усилия („Тя бе стъпила на плочите с боси, изцапани крака, които бяха 
отпечатали стъпките си по пода...”); незначителния на фона на 
богатските, скъпи дарове неин дар (макар и най-свиден и единствено 
притежаван). 
Г) Смислови аспекти на конфликта - противопоставяния в битов, со-
циален и нравствено-духовен план между: зрима и вътрешночовешка чисто-
та, показност и съкровеност, празничност и отчаяние, богатост и бедност; 
сблъскват се светове от различен ранг, разнородни поведенчески и цен-
ностни модели. 
Д) Превес в конфликта на материалнопоказното, формалното начало - 
предпоставка за небесната санкция, реализирана чрез чудото на камбанното 
„занемяване”. 
5. Чудото на „занемелите” камбани. 
А) Предначертано в заглавието, но формално непровокирано от по-
вествованието до момента на неговото „случване”. 
Б) Предхождано от обичайната предпразнична трескава суетня, но 
непредположено от инцидентния сблъсък в черквата. 
В) Обвързано с ефекта на „излъганото очакване” - всеобщата 
настройка е за посрещане на сакралния миг, свързан с удрянето на камба-
ните, за настъпване на празничното очистение; детайлни акценти върху 
пристъпването към свещенодействието (умиване на ръцете, избърсване, 
прекръстване, покачване на камбанарията, устремяване на всички погледи 
нагоре) - подсилват ефекта на последвалата изненада; 
Г) Случването на чудото - художествено превъплътено в 
парадоксалния акт на безмълвието и внушено, посредством антитезата 
между очаквано и несбъднато; подготвено чрез промяната в експресивната 
определеност на образа на камбаните - налагат се тривиални, огрубено-
веществени или предизвикващи представата за студенина и безжизненост 
характеристики („трите езика на камбаните”, „плеснаха силно”, „три 
железни езика”, „железните тежки езици бият”, „трите камбани се 
люлееха и се напъваха”). 
Д) Мигът на чудото - миг на върховно изпитание за човешките разум, 
духовност и вяра; пресъздаването на психологическата рефлексия на чудото 
- постигнато чрез синонимни семантични ядра, основаващи се на 
представите за всеобщ смут, ужас, вцепенение, страх. 
Е) „Чудото” като санкция и поличба за престъпени свети норми („-
Поличба божия! Молете се, братя християни, голям грях е сторено!”).  
5 
Ж) „Чудото” - предпоставка за постигане на нравствено просветление, 
за хармонизиране на погрешния ценностен модел с истинните и стойностни 
християнски повели; етапите в духовното самоосъзнаване - обвързани с 
висшите лични страдание, изумление, обърканост, отчаяние; подпомогнати 
от опора свише (образът на Светата Майка) и осъществени под въздейс-
твието на първичното, подсъзнателното и интуитивно човешко начало („Игу-
менът стана, закръсти се, поправи с несъзнателно движение завеската и 
замаян защуря поглед по иконите, по троновете, по пода... видя синята 
главичка на иглата, която бе захвърлил, наведе се, взе я като сънен и я 
забоде на завесата. „). 
6. „Чудото” на „екналите” камбани - „чудо” на възстановената 
хармония и на постигнатото единение с Божиите и човешките 
нравствено-етични и духовни изисквания. 
А) Прозвучалите камбани - сакрално знамение и признание за реа-
билитираните християнски и хуманни ценности. 
Б) Символно послание за необходимия и стойностен модел на 
духовно-нравствено поведение. 
В) Потвърждение на идеите за потребността от живи, действени и 
неформални добродетели като състрадание, милосърдие, искреност, духов-
на, а не материална щедрост, чистота. 
Логически преход: Идейните послания на разказа - съзвучни със 
смисловите внушения на целия цикъл. 
IV. ЗАКЛЮЧЕНИЕ: 
Универсалният и непреходен характер на проблематиката в Елин-
Пелиновия цикъл (респективно в творчеството му). 
 