ВАЗОВ - „ЕЛАТЕ НИ ВИЖТЕ!” 
 (анализ) 
 
Ожалвана и въздигана, изстрадвана и 
апологизирана, отстоявана и опоетизирана, България е 
образът, който пропива всеки ред от богатото творческо 
наследство на Вазов. Представена като идеал и свръхцел 
в историческия живот на нацията, като духовно съдържа-
ние на колективните пориви или като най-свидно, 
„райско” притежание, тя е святото пространство, на което „патриархът на 
българската литература” отрежда първостепенно място. Затова болезнено и остро 
се преживява от него всяко посегателство над сакралния й ореол, над 
хармоничното й съществуване, над възможностите й за пълноценна и щастлива 
историческа съдба. 
Елегията „Елате ни вижте” е откровен и спонтанен отклик на трагико-
драматичното колективно „разлюляване” на надеждите за достоен живот в 
отвоюваната с толкова жертви и себеотрицание народна свобода. Родена от 
разочарованието и излъганата вяра, от несбъдването на националното очакване, 
тя е посветена на онзи страдалчески облик на Родината, в който новото, жадувано 
и мечтано лице на България е само знак за несретническа общностна орис, за 
човешко социално и духовно принизяване, за установяваща се екзистенциална 
безизходност. 
Продиктувано от новите реалности на историческото битие, произведението 
се отличава от познатата ни Вазова възвеличаваща нагласа. В него образът на 
Родината е демитологизиран и десакрализиран, представен в грубо предметните 
и натуралистични форми на горчивата повседневност. Човешкото присъствие е 
белязано от социалната трагика, а националният живот - от обществена гибелност 
и мрачна безперспективност. 
Творбата е издържана в елегичен дух, а призивната й императивност е 
повече с характер на „вик” и „стенание”, отколкото на надежда и упование. 
Заглавният израз в случая притежава стойност не само на ориентир за смисловите 
насоки на произведението, но е и неразлъчен елемент от неговата структурна и 
съдържателна реализация. Първият стих - „Все тоз вик ме среща, изпраща по 
пътя...” - е естествено продължение на призива от заглавието: „Елате ни 
вижте!”. Преминаващ като лайтмотив през цялата творба, този апел играе ролята 
на обединяващ значенията в произведението. Чрез последователната 
повторителност той и отграничава, и градира, и обобщава отделните фрагменти в 
общата картина на националното страдание. 
Пространството на България и съдбата на българина са обвързани с 
бедстващите социални низини. Техният образ е обозначен и конкретизиран още в 
първата строфа чрез топосните определения - „кръчми”, „хижи”, „селското бедно 
жилище”, както и чрез оценъчното обобщение „картина плачевна”. 
Последвалите им разгръщане и детайлизиране протичат, като всеки цялостен 
предметен и битов фрагмент се подчинява на идейната цел на обрисовката - 
апелът за „виждането”, забелязването, противопоставянето.  
Развенчан и депоетизиран, образът на следосвобожденска България е 
идентифициран с картината на всеобщата бедност и мизерия. Натрупването на 
ключова семантика, ориентира на към означенията на повсеместния недоимък и 
социалната трагедия („под - гола пръст”, „смрад, дим, стени окадени, тъмничен 
въздух”, „бедност”, „неволя”, „тегло”, „запустенье”, „болести”, „смърт”, 
„оскудия”), е водещият принцип в постигането на внушенията. Съчетан с 
експресивна и метафорична оценъчност („зла бедност”, „дълбока неволя”, „дни 
окаянни”, „бедност вековна”), той не само откроява конкретните форми на 
реалността, но внушава и представата за тяхната всеобхватност, за протяжността 
им във времепространството; заявява човешката и творческа съпричастност на 
поета към пресъздаваното. Наслагването на образи определения, основаващо се 
на мозаечно-фрагментарния принцип, почти последователното отсъствие на 
глаголни форми, накъсаната, синтетична фразеологичност на изказа, както и 
употребата на множество възклицания свидетелстват за напрегнатата и 
емоционално обострена рефлексия на реалността в душата на лирическия 
говорител. Изпаднал в състояние на откровен човешки потрес, той сякаш е 
отворил сетивата и речта си единствено за израженията на Злото. Огрубената 
изразност, лишеният от евфемистични замествания натурализъм („също гноище”, 
„души затъпели”, „набърчени булки, деца застарели”, „тор мръсен смърди”) са 
естественият и адекватен израз на покъртителната, незаслужена и неоправдана 
българска орис. 
Болезненият отклик на реалността в лирическото съзнание е мотивиран от 
различни причини. От една страна, той е последица от отзвука на шестващите „зла 
бедност” и „неволя” „тегло” и „запустенье”, а, от друга - от възприятието и 
проникновението за духовното „оскотяване” на човека, за гибелното му 
опустошаване вследствие на примитивното и жертвено съществуване. 
Реализирана по-късно като проблемна насока и в Яворовото стихотворение „На 
нивата”, тази идея недвусмислено се откроява в стиховете: 
И вечно труд тежък и пот непрестанни, 
и пак оскудия и дни окаянни. 
 
И чупи се воля и дух под хомота 
 на нужди в дълбока нощ гасне живота: 
ни луч от съзнанье под покрива нищи! 
Човекът словесни паднал е до скота. 
Използването на метафорико-алегорична образност („чупи се воля и дух под 
хомота”, „в дълбока нощ гасне живота”, „ни луч от съзнанье”), акцентът върху 
времевата повторяемост и продължителност („и вечно”, „и пак”) по художествен 
път постигат внушението за причинно-следствената обвързаност между битово-
материалната нищета и духовното оскотяване на чо века. И като че ли именно от 
това духовно принизяване, от емоционалното опустошаване на личността и от 
дехуманизацията на битието произтича голямата болка на съпреживяващия Аз. 
Именно в „оголването” на живота от радостта и щастието, в „заприщения” от Злото 
„вход” на смеха и песните той съзира истинската трагика и мъченическата 
жертвеност на новоосвободения човек.  
Въпреки че произведението се отличава с подчертана констативност на 
„вижданото” смисълът и аспектите му не се ограничават само с тази насока. Във 
финалните си части то „обяснява” непрекъснатата повторителност на лайтмотивния 
израз „Елате ни вижте!”, като конкретно го адресира към социалния субект, 
отговорен за народната съдба, но безучастен към нея - мъдрите „велможи, от нази 
гоени”, „ситите” и „славните”, „дето в покой и в палати стоите”. Смисловата 
промяна в лирическата постройка (от изобразителност и предметно-духовно 
възсъздаване към диалогичност и задочно полемизиране) се откроява още чрез 
позиционната трансформация на императива „Елате ни вижте!”. Ако в предишните 
строфи той неизменно е полаган като финализиращо обобщение, в случая му е 
отредено място на встъпление: 
„Елате ни вижте!” - той моли и стене, - 
вий мъдри велможи, от нази гоени... 
За миг напуснете там вашто тържище 
на шум и на фрази, богато платени - 
елате ни вижте! 
Откритата критичност, предизвикателството, вложено в огрубената 
характеристика новите народни избраници и управници, са смислово обвързани не 
само с болезненото състрадание на лирическия Аз, но и с упованието (както негово, 
така и колективно) в сбъдваемостта на чаканата и нужна промяна. От позицията на 
дистанциран наблюдател (в описанието на покъртителните мизерия и бедност, в 
отграничаването от колектива - „той моли и стене). Азът постепенно приема ролята 
на обществен говорител и защитник, за да достигне впоследствие и до единение и 
самоидентифициране с народното множество. С намесата на лиричиския говорител 
творецът сякаш обвързва надеждите за излизане от безвремието на Злото. С нея 
започва откритото противопоставяне срещу порочността в обществено-политическата 
действителност (безотговорност, търгашество, социален паразитизъм, пустословие, 
бездействие, самозабрава. Контрастното въвеждане на обобщения образ на 
управляващата прослойка утвърждава представата за „ситостта”, богатството и 
охолството на втория свят в разполовеното съществуване на българското. Белязан от 
злъчна оценъчност („гоени”, „богато платени”, „вий славни, вий сити”), той 
свидетелства не само за дълбоката обществена диференциация (мизерия - охолно), 
но и за непреодолимата духовна и човешка отделеност между народ и управници, 
заявена в многократната повторителност на второличното обръщение „вий”. От тази 
гледна точка твърде наивен и утопичен характер имат финалните стихове: 
Тогаз за народа се бихте смислили, 
и срам, угризение бихте сетили, 
и вашто сърце със болка заби-ще. 
В тях сякаш намира израз някаква Вазова склонност към пренебрегване на 
обективните исторически дадености, към загърбване на социалните закономерности. 
Потвърждение на подобна теза е и признанието на автора за творческия подтик, 
извикал на живот „Елате ни вижте!”: „Направиха ми впечатление мизерният живот 
на селяка в балканските пущинаци, забравени от всинца ни. За жалост, краят на 
тоя нещастен живот не се предвижда скоро.” В този смисъл творбата наистина 
представлява правдиво и действено внушение за лицето на „новата”, така детински 
наивно и простодушно мечтана преди Освобождаването, „друга” България, но не и за 
нейните оптимистични перспективи. 