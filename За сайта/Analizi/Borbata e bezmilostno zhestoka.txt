„Борбата е безмилостно жестока”

  Лириката на Никола Вапцаров е проекция на суровото, динамично съвремие на поета – 30-те – 40-те години на ХХ век. Средоточие на текстовете му е реалната драма на човека, пребиваващ в един огрубен, полюсно разполовен свят, който подлага на изпитание устойчивите опори на съществуването. Катастрофичността на битието лишава живота от красота и смисленост, довежда човека до омерзение. Вапцаровият лирически герой обаче успява да преодолее омразата и отчуждението и да открие перспектива за своето бъдеще. Той постига човешкото в себе си чрез вярата и обичта – те изпълват поетическото пространство на Вапцаровите текстове, те са надеждата, че днес или някога светът и човекът ще бъдат променени по посока на смисленото, пълноценно съществуване.
  Последните две стихотворения на Вапцаров – „Прощално” и „Борбата е безмилостно жестока” – са своеобразна проверка на вярата и обичта. Двата текста са неразривно обвързани с личната биография на поета – написани са преди разстрела, ето защо могат да се четат като изповед и житейска равносметка. И в двете творби основна е темата за смъртта, и в двете тя се мисли като обич, но за разлика от „Прощално”, посветено на любимата, в „Борбата е безмилостно жестока” обектът на обичта е друг. „Предсмъртно” изказва вярата на лирическия Аз във вечната връзка между личността и народа. Субектът предлага едно ново, различно от традицията осмисляне на борбата и смъртта и изказва своята вяра, основана на обичта, в единението на Аза с другите във вечността.
  Началото на текста въвежда темата за борбата; лирическият Аз е изцяло погълнат от мисълта за нейната същност. Азът е постигнал истината: „Борбата е безмилостно жестока”. Още с първия стих творбата се противопоставя на утвърдените в българската литература модели за представяне на смъртта в борбата. По традиция тя се естетизира – видяна е като “мила усмивка”, за нея Балканът пее хайдушка песен (Ботев); тя е “гроб юнашки” (Яворов); тя е жалбата на поета, която ражда вечно живата балада (Пенчо Славейков – „Сто двадесет души”). В “Борбата е безмилостно жестока” естетизацията отсъства, липсва романтичното отношение, възвисяването. Началото на текста определя борбата като “безмилостно жестока” – жестокостта е характеристика на битие, в което няма пощада, няма човечност; жестокостта е смърт. Тя не може да бъде милостива. Поетическата фраза („безмилостно жестока”) съдържа наречие и прилагателно. Думите имат един и същ смисъл, но са различни части на речта. Така словосъчетанието чрез дублирането на смисъла на думи от различни граматически категории алюзира абсурд, от който няма изход.
 Лирическият герой е самотен – друг аспект на неговата драма. Той категорично се оразличава от оценката на другите – водачи, идеолози, хроникьори, които оценяват отстрани, които мислят едромащабно за историческото движение. Оценката на борбата като “епична” не принадлежи на лирическия субект, той се дистанцира от нея (”Борбата, както казват, е епична”), натоварва я с ирония. Знак за различието е вметнатият израз, отделен със запетаи. „Другите” не са назовани – по този начин е подчертана личностната позиция, достигнатото познание, вникването в истината. “Жестоката” борба убива, „епичната” борба не забелязва простата човешка драма, тя изтрива, заличава личността: “Аз паднах. Друг ще ме смени и...толкоз./ Какво тук значи някаква си личност?!”. Лирическият Аз приема безусловно края в борбата; миналото свършено време изключва всякакви илюзии за оцеляване, откроява необратимостта на събитието. “Аз паднах” поражда асоциации за съдбата на поета, но в същото време обобщава съдбата на всеки от безброя, чието място ще заеме някой анонимен друг. „Ще ме смени” открива не перспективата на Аза, а на борбата и на трагизма на човека в борбата. Азът остава без настояще, Азът няма и бъдеще. Чрез многоточието след съюза „и”, чрез смисъла на разговорното „и толкоз” се внушава тъгата от прозрението. Тя се усилва, обогатена с горчива самоирония в стиха: „Какво тук значи някаква си личност!”. Препинателните знаци само загатват вълнението и тревогата на Аза, вътрешната непримиримост не с края, а със заличаването на човека, дори когато то е в борбата (все едно дали е убийствена или величава). Трагизмът от заличаването е потвърден от мотива за тленността: “Разстрел и след разстрела – червей./ Това е толкоз просто и логично”. Смъртта е биологичен край; натуралистичният детайл напълно я дискредитира.
  Финалното двустишие обаче осъществява рязък обрат. По силата на противопоставянето (осъществено и чрез противоположния съюз “но”) поетическото видение откроява надмогването на смъртта: “Но в бурята ще бъдем пак със тебе,/ народе мой, защото се обичахме!”. Финалът утвърждава единението между Аза и неговия народ – в конкретния момент, завинаги – единение, постижимо чрез обичта. “Ще бъдем” е последно желание, последна надежда, заклинание; „ще бъдем” е съдбата на обичта. Множественото число и бъдещето време на глагола са изрази на вярата в съпричастието на личността и множеството във вечността. Чрез миналото време на „се обичахме” последният стих напомня за смъртта, за разстрела. „Обичахме се” като семантика и граматическа форма внася носталгията по живот, по обич, напомня за прекъснатите връзки – поради смъртта. В последното написано от Вапцаров двустишие се утвърждава смъртта като обич. Обичта е взаимна; тя е вярата в народа, в способността му да надмогва собствената си ощетеност и да бъде в борбата. Обичта е и надежда в дълговечната памет на този народ.