ЕЛИН ПЕЛИН - „ЗАДУШНИЦА” 
 (анализ) 

 Социалното разделение на хората е и основна 
тема в разказа „Задушница”, където църковният 
празник на мъртвите служи за фон на развиващото 
се действие. Така Елин Пелин внушава идеята, че 
живите почти не живеят, а просто съществуват в 
тази грешна земя. От всички присъстващи на 
гробището ярко се откроява образът на селския 
поп, който трупа порязаниците, раздадени от 
жените в огромен чувал, а срещу него в студения 
зимен ден сираците, просяците и бедняците протягат посинели от студ ръце 
за дребни трошички, за да похапнат поне малко. Не по различен от общата 
картина е и главният герой Станчо Поляка, дошъл да раздаде за „Бог да 
прости” за починалата си жена. Кръпките, грубо и неумело зашити по 
окъсаната му риза, издават бедността му. В съветите, които тъщата и 
кумицата му дават да се ожени пак, Елин Пелин използва случая да извиси 
образа на българската жена: „Каква да е, да ти гледа къщата...” Независимо 
дали е красива или не, дали обича или не, българката притежава най-
важната за една жена добродетел – да бъде къщовница и грижовна майка и 
съпруга. Освен това авторът набляга и на фактае българинът не обича 
самотата. Това става причина Станчо и Стоилка, която също е останала сама, 
да се съберат в едно семейство, да съберат „неволите си и децата си” и 
заедно да посрещат житейските проблеми и дребните радости в сивото 
ежедневие. Големият сърцевед Елин Пелин чрез този разказ утвърждава и 
още една истина – че хората не могат да живеят без да се обичат и че 
любовта им дава сили да понасят полеко несгодите. 