„ПРОЩАЛНО” -ВАПЦАРОВ
 (анализ) 
 
На 19.1.1933 г. Вапцаров пише на Бойка: 
„Животът сам ще постави пред нас хиляди проблеми, 
които всеки за себе си ще разреши по своему. И после 
нашите индивидуалности ще се сблъскат, за да ги 
обобщят. В тази борба на обобщаване, в тази 
трансформация на единия и на другия е за мен най-
висшият процес на любовта.” В „Писмо” е въплътено 
мълчаливото очакване жертвата му да бъде осъзната, 
оценена, опростена, идеалът му - утвърден, продължен 
пътят му. „Песен за жената” е посветено на семейната драма. С тънък 
психологизъм и съчувствие авторът проследява терзанията и болката в душата на 
любещата съпруга, мъчителното люшкане между обич и омраза, трезвост и 
безумие, вяра и безверие, надежда и отчаяние. „Прощално” асоциира с „Песен за 
жената”. То напомня и писмата, които Вапцаров пише на своята възлюбена и 
които са класика в българското любовно епистоларно наследство. Ето още един 
пасаж: „мое внезапно щастие, моя песен, прозвънила, отлетяла далече зад 
полите на Витоша и оставила ехото на един неумиращ спомен да се носи в 
сърцето ми на плавни и топли вълни... Часът е три през нощта... Ти навярно 
спиш и в съня си се усмихваш, както винаги - далечно и хубаво... Спи... в тиха 
притома, душата ми те целува.” (12.Х. 1932 г., Кочериново) 
Състоянието на сън Вапцаров използва в стихотворението „Прощално”. То 
му дава възможност да излее дискретно чувствата си. Удивително е, че преминал 
през тежки изпитания, изпил горчивината на несъвместимостта между личното и 
общественото щастие, той съхранява любовното чувство все така свежо, дълбоко и 
светло, спокойно и мъдро, както в първия ден. До най-голяма висота е издигнато 
отношението му към човека в това стихотворение. Не обвинение, което би 
белязало с морално отрицание любимото същество, се чете в определението 
„неискан гостенин”. А философско разбиране, поемане на вината за пропуснатите 
интимни мигове, за разстроената душевна солидарност, усещане за наболяла 
съвест. И всичко това е сподавено, недоизказано, щадящо като обичта му. То 
именно налага шепотния молитвен тон, примирието със самотността в 
преживяването. Оттук и разстоянието между субекта и предмета на неговото 
вълнение. На преден план е изведен обектът. Той остава в зримия живот. 
Носителят на емоцията се губи от погледа, превръща се в сянка от небитието, в 
горестен спомен. 