 
1 
ДИМЧО ДЕБЕЛЯНОВ - „СПИ ГРАДЪТ” 
(анализ) 
И в настоящето, и в миналото еднакво тъжен и 
скръбен е Дебелянов. Той е винаги сам с болката на 
лиричните си преживявания. Безлюдни са про-
странствата на душата. Поетът е пленник на своята 
самота и в прискърбието на лиричните изповеди на 
стихотворението „Спи градът”: 
Спи градът в безшумните тъми. 
На нощта неверна верен син, 
бродя аз бездомен и самин - 
а дъждът, ръми, ръми, ръми... 
Усещането за безприютност и тъмни хоризонти е изразено със символния 
мрак на нощта. Всичко е притихнало. В художественото пространство властва 
тъгата. Тя е „безшумна”. Безмълвно обгръща с тъмен покой човешкото съзнание. 
Изпълва го с неверие, отнема всеки порив на мисълта и всяко желание за полет. 
Изход няма от тъмния мрак на пустота и безнадеждност, обхванали душата. 
Вътрешната притихна-лост на поетичните усети, докоснати от болезнена самота, 
засилва усещането за тъга, която се лее като плач в нощта. Нейната скръб е 
озвучена чрез стъпките на поета, бродещ бездомен сред „безшумните тъми” на 
града. Човешкото щастие е недосънувана мечта на скърбящата душа. Болка 
пронизва художественото пространство, тя обгръща на „нощта неверна” „верен 
син”, а „дъждът, ръми, ръми, ръми...” Музикалността на стиха изплаква скръбното 
настроение в душата на поета. Постоянно присъстващият черен цвят, символен 
знак на болката, е богато нюансиран. За „тъмната” скръб говорят ръмящият дъжд в 
нощта и отекналият звук от самотни стъпки в мрака. Скръбното уединение на 
душата е нарушено от нов прилив на тъга. Тя има свой звук, свой глас, който „вика” 
и „кънти” от самота сред притихналите тъмни сенки на нощта. В тях символно е 
притаен далечен спомен за преживяно скръбно чувство. То идва от миналото, 
„лее” се безспир и нощта става още по-тъмна и безприютна: 
Трепнали край черните стени, 
стъпките размерено кънтят 
и след мен невидими вървят 
жалби за преминалите дни. 
Броди поетът край „черните стени” на неуютни спомени, навестили душата. 
И отново чути „жалби за преминалите дни” сгъстяват мрака на скръбните 
настроения. 
Художественото пространство „натежава” от самота и в нейната дълбока, 
тревожеща съзнанието тишина още по-отчетливо „кънтят” стъпките на миналото. 
То оживява като „писък” в нощта. Вика болката на преминалите в жалби дни. 
Образът на тъгата е съкровен и мил, почувстван е като любовно преживяване, 
наскърбило с тиха печал още повече спомнилата миналото си душа: 
Образът на милото дете,  
2 
нявга озарило моя праг, 
в спомени възкръсва - чист и драг - 
и скръбта расте, расте, расте... 
Емоционалният контраст между озарения от спомен „мил и драг” образ на 
преживяно щастие и безкрайната тъга, която „расте, расте”, създава реалното 
усещане за потисната, неизплакана скръб. 
Тя „озарява” с минорно настроение спомена. Нежният лиризъм на 
съкровено щастие, притаено в дълбините на самотната душа, припламва за миг с 
непознат блясък в общата емоционална гама на елегичното настроение, за да 
угасне сред тъгата на възкръсналия спомен. Той е болезнен с изплувалия от 
паметта образ на мимолетната радост. За Дебелянов всеки миг на щастие е по 
детски чист, искрен и красив. Уподобена на любовна ласка, милваща душата, 
радостта е одухотворена. Приема образа на „дете - с пробуден жар”. Тя - любовта-
щастие - идва с „пламенна усмивка на уста”: 
Тя дойде - дете - с пробуден жар, 
с пламенна усмивка на уста, 
но възжаждал вечна красота, 
аз отвъргнах тленния й дар. 
Срещата с радостта на нечакано щастие е мигновение, пробудило 
неутолима жажда за красив и пълнокръвен живот, в който хармонично 
съжителстват минало и настояще, спомен и мечта. Но мимолетна е радостта и 
вечна - болката в душата. Тленни са духовните дарове на възкръсналия спомен. 
Щастието е трагична, несбъдната среща с радостта. Емоционалното озарение на 
душата угасва и тя „обръща” гръб на бляна и мечтата. Изплувалият спомен потъва 
в мрака на стелещата се безкрай тъга: 
Миналото - ах, остана то 
тъмен край от скърби заледен 
и оттам отпраща тя към мен 
своя скръбен вик: защо, защо? 
Мечтата за щастие е „тъмен край от скърби заледен”. Остава завинаги в 
миналото сред мрака на угасналите надежди. Оттам се чува нейният „скръбен 
вик”, който заглъхва сред „безшумните тъми” на безмълвно чезнещата в тъга, 
ограбена от радостите на живота душа. Спомените за скръбно преживени дни 
отекват в мрака на нощта. Смисълът на живота остава неоткрит. Скръбта расте, 
болката разкъсва душата на поета, а дъждът непрестанно ръми като вечна печал и 
неизплакана мъка в стихотворението „Спи градът”: 
Спи градът в безшумните тъми. 
На нощта неверна верен син, 
бродя аз - бездомен и самин, 
а дъждът ръми, ръми, ръми... 
 