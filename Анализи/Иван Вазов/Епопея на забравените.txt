 
1 
 „ЕПОПЕЯ НА ЗАБРАВЕНИТЕ” - 
ВАЗОВ 
(анализ) 
Цикълът „Епопея на забравените” е израз на 
изключително интересно явление, породило се в 
националното ни мислене веднага след Освобождението. 
Особената ситуация – да бъдем свободни, без сами да 
сме се освободили – заставя българската интелигенция да изживее свободата 
двояко: имаме националноосвободително движение, но неговите цели не 
довеждат до жадувания резултат; имаме Освобождение, но то е валидно само за 
част от българите. Така, в освободена, но не цялостна България се ражда 
потребността от разказ, който да обясни близкото ни минало и да… коригира 
съвременността. И Вазовия цикъл среща предишното и сегашното, за да ги 
обгради взаимно. 
Идеята за написването на „Епопея на забравените” обикновено се извлича от 
буквалното четене на част от заглавието и тя най-стегнато може да се преразкаже 
по следния начин: След Освобождението българското общество се прагматизира, 
идеалите на Възраждането и на националноосвободителните борби са забравени, 
забравени са и видните български мъже, служили на отечеството. И Вазов иска да 
възкреси паметта за тях, като припомня живота им и ги възвеличава. Така, 
назована идеята на поета изглежда прозрачно ясна и предимно свързана с 
конкретни реалии, както от миналото, така и от Вазовата съвременност. Ако 
повярваме на тази констатация обаче, свиваме твърде много смисловия обем на 
цикъла, опростяваме неговите художествени и идеологически послания. И тогава 
той би изпълнявал единствено илюстративни функции, не би бил нещо повече от 
текст, онагледяващ близката ни история. А същността на „Епопея на забравените”, 
едно от знаменитите Вазови произведения не се изчерпва само с това, след като 
повече от столетие доказва своята жизненост. 
На „Епопеята” са възложени повече функции. Тя е трябвало да изпълни 
ролята на средство за обществена терапия на нахлуващата пошлост и 
бездуховност, на ослепяването за националния идеал. За огромно съжаление, 
българските политически нрави след това постоянно се нуждаят ат светлите 
Вазови примери. И все напразна е изричането им в общественото пространство. 
Образите на българските възрожденски дейци са с излъчването на национални 
икони, за да лекуват шоково самозабравилите се. Нивото на идеологизация е 
високо, защото падението в бездната на българската безнравственост е дълбоко и 
навред властва ценностния хаос, в който всички са губещи. 
Броят на одите (12) насочва към библейската числова сакралност. 
Дванадесет са християнските апостоли, чрез словото, на които божествената 
светлина достига всички хора. Повече от ясно е кодираното от поета послание - 
дванадесетте къса лирическа словесност трябва да осветят помръкващия 
възрожденски идеал. 
Чрез личността на Паисий и героичния подвиг на Шипка. Ясно са очертани 
границите на епохата , съотносима по значение и святост с легендата за Исус.  
2 
Проблемът за композицията. Очевидно е, че поетът не следва 
хронологическия принцип при подредбата на творбите. Както и да погледнем 
творбите – като състоящи се от две различни части или като едно единно цяло, 
принципът на последователно възсъздаване на историческите факти, събития и 
участващите в тях личности не е спазен. Спазено е „друго правило” – чисто 
художествено и само Вазово, което в най-голяма степен се припокрива с 
народопсихологическата същност на българското мислене. Може да се каже и 
обратното – Вазов създава дори на композиционно равнище „модела” и 
„правилата” на бъдещото ни национално мислене. 
Броят на творбите в цикъла е дванадесет и сигурно това не е случайно. 
Дванадесет е сакрално число за християнския свят – толкова са Христовите 
ученици. А и още в първото стихотворение „Левски” Вазов алюзира съдбата на 
Апостола на българската свобода с тази на Исус. В постройката и смисловите 
послания на цикъла поетът очевидно разчита на аналогии с християнската религия. 
Числото дванадесет символизира идеята за цялост, пълнота, завършеност. Но в 
„Епопеята” важна роля изпълнява и числото две. То е код за разчитане на 
различни равнища от смисъла на повечето стихотворения. 
Нека да започнем дешифрирането на композицията от средата на цикъла. 
Веднага, разбира се, може да бъде възразено – дванадесет няма среда. Така е 
според обикновената алгебра, но не и според Вазовия смисъл, вложен в „Епопея 
на забравените”. Неговото ядро се образува от две стихотворения, като са шесто и 
седмо поред – „Паисий” и „Братя Миладинови”. Те двете са смислово обвързана 
двойка текстове и съставят абсолютния център, а около него като концентрични 
кръгове се нареждат останалите пет двойки творби. Всяка двойка се оформя от 
симетрично отстоящи от ядрото стихотворения: 
1) „Левски” 
2) „Бенковски” 
3) „Кочо” 
4) Братя Жекови” 
5) „Каблешков” 
6) „Паисий” 
7) „Братя Миладинови” 
8) „Раковски” 
9) „Караджата” 
10) „1876” 
11) „Волов” 
12) „Опълченците на Шипка” 
И така, дванадесет е числото, което определя скелета, а две е числото, с 
помощта на което се гради този скелет. Ако избягаме от математиката и се върнем 
към литературата, това означава, че Вазов е изградил композицията на своя цикъл 
като наслагване на двойки творби. Но това наслагване е особено, най-малкото, 
защото то не следва логиката на поредността, а е извършено по механизмите на 
смисловото и пространственото противостоене и допълване. И то така, че да бъде 
спазен моделът на геометричната симетрия.  
3 
Историята не прави особена връзка между Паисий Хилендарски и братя 
Миладинови, но Вазов ги свързва и сродява в своя текст по логиката на тяхната 
книжовна дейност. Или по-точно казано те са ратници на идеята за пробуждането 
на българския национален дух чрез словото. И тъкмо затова поетът ги 
равнопоставя и ги поставя в центъра на творбата – като художествени персонажи 
те образуват сърцевината на цикъла „Епопея на забравените”. Това означава, че 
Вазов поставя в центъра на произведението си идеята за словото (и то за 
свещеността на българското слово!), а около нея разгръща идеята за делото. 
Идеята за словото неслучайно изразява геометричния център на „Епопея на 
забравените”. В „Паисий” и „Братя Миладинови” тя е абсолютизирана, докато в 
повечето от другите творби на цикъла тя е една от водещите, без да е 
единствената. Вазов възлага изключителна роля на словото в своята „Епопея”. То 
събужда от сън заспалата рая, сее в душите на хората идеята за свобода, прохожда 
и опложда делото. Разбира се, Вазовия цикъл не бива да бъде четен само и 
единствено като произведение, въздигащо в култ словото. Защото в концепцията 
на поета, то задължително е в услуга на делото – постигането на българската 
свобода. Казано по друг начин „Епопея на забравените” е художествен текст, 
който равнопоставя словото и делото, като две задължителни условия в 
българското национално самопознаване и самопостигане. Тъкмо затова Вазовия 
цикъл не просто илюстрира историята (онова, което се е случило), но и 
идеологизира историята, като превръща конкретни събития и личности в 
задължителни звена по пътя на българина към националното му осъзнаване и 
борбата за национална свобода. В по-широк и метафоричен смисъл „Епопея на 
забравените” е поезия на говоренето, в която актът на изричането сътворява от 
реални факти един нов, подреден и закономерен свят - света на идеалното, който 
ще бъде положен в основите на бъдещата българска държава. Защото 
съществуването на всяка една държава се обуславя от историята, но и от разказа 
за историята, предхождащ нейното случване. Именно този „разказ” осъществява 
Вазов в „Епопея на забравените. Той е колкото „реален” (верен на фактологията), 
толкова и „неверен”, защото легендаризира реалното. Не от вчера са 
констатациите, че поетът допуска грешки в поднасянето и интерпретирането на 
някои факти, но те, сторени дори от незнание, са функционални за Вазовата 
художествена концепция. Нещо повече. Понякога поетът съвсем съзнателно 
„греши” (пренатоварва със смисли определени факти; премълчава или замъглява 
други) в услуга на легендата, която гради за българския национален дух. 
В този план композицията на цикъла, като разгръщащи се концентрични 
кръгове от центъра към периферията, най-пълно обслужва идеята на поета 
едновременно да разкаже и да митологизира. По този начин обхваща и 
предоставя цялостно, пълно и завършено идеята за българския национален дух, 
като узрял и готов за своето вътрешно самопостигане. Но „Епопея на забравените” 
не е само поезия на колективната реализация, цикълът е и поетизиране на пътя, 
по който се постига личностната свобода. Защото един народ е готов за своята 
национална свобода само ако има големи личности, реализирали вътре в себе си 
свободата. Вазовите герои Левски, Бенковски, братя Жекови, Кочо и всички 
останали личности в „Епопеята” не са просто част от душата и тялото на българския 
народ, те са еманация на идеалното, на подвига, неприсъщ на който и да е народ в 
неговото всекидневно съществуване. Те са така нужният пример, който задава  
4 
високата мяра в общото национално живеене. Тази мяра определя 
психологическите параметри на общността. В този смисъл композицията на 
цикъла като постепенно разширяващи се концентрични кръгове – метафора за 
саморастящия национален дух – е гениално намерена от Вазов. 
Гениално е заглавието. В буквалното разчитане то е безсмислено. 
Литературоведски казано заглавието е оксиморон – съединяване на отричащи се 
по семантика думи. Епопеята е разказ за герои и героични събития, а Вазовата 
„Епопея” разказва за забравените. Но ако наистина е така заглавието би трябвало 
да бъде „Епопея за забравените” - конструкция, която би опростила смисъла и 
неминуемо ще доведе до еднозначно четене и на цикъла. Впрочем, това е 
правено неведнъж. А Вазовата епопея на забравените, сиреч тя е разказ посветен 
на забравените. Очевидно втората част на заглавието и предлогът „на” трябва да 
се приемат като метафора (сега) и като провокация от страна на Вазов към 
неговите съвременници - провокация, която цели да стресне, да извади от грижите 
на всекидневието току-що освободените българи, да им напомни, че тяхното 
нормално съществуване се дължи на нечия саможертва. 
Така започва на Вазовия цикъл се превръща в двусмислица, но тя е 
„щастлива”двусмислица на националното и държавно съграждане. Защото всяка 
държава, за да има право на живот, освен институциите, които постепенно 
съграждане трябва да има и идеологическите основания за своето съществуване. 
А за новоосвободена България най напред ги създава Вазов с цикъла „Епопея на 
забравените”. И то във време,когато относителното събиране на етническото ни 
землище в единна държава все още не се е случило. 
Жанрът на творбите, включени в цикъла, най-често се определя като ода. Не 
можем да кажем,че няма основание за това. Одичното начало - емоционална 
лирическа прослава или заклеймяване - присъства във всички стихотворения. Сам 
Ив. Вазов на три пъти споменава тази дума, когато говори пред Иван Шишманов за 
„Епопея на забравените”. Но помества за първи в цялостен вид цикъла в книга, 
озаглавена „Поеми”, където са всичките му лироепически произведения. Оди или 
поеми са творбите, съставящи „Епопеята”? Въпросът няма еднозначен отговор. И 
така, най-точно може би ще бъде твърдението, че жанровата природа на творбите 
от „Епопея на забравените” е хибридна. Те съвместяват в себе си одичното и 
поетичното начало, без да са оди или поеми в чист вид. И това съжителство и на 
равноправни начала, двете жанрови системи присъстват равностойно в текстовете 
и взаимно се допълват, без техния обем да е от значение. Ако абсолютизираме 
някое от двете начала при определянето на жанра, няма да сме верни на двояката 
художествена концепция на Вазов, реализирана и на идейно и на композиционно 
равнище в целия цикъл, дори и в семантиката на неговото заглавие. Редуването на 
лирически и лироепически текст определя и характера на композицията в 
отделните творби на цикъла. Това редуване не е емоционално, то се осъществява 
по определена логика, подчинена на Вазовата глобална идея – да разкаже за 
героите, но и да канонизира техния подвиг, да покаже историята, но и да сътвори 
нова история. 
Когато Вазовия разказ, воден от логиката на реално случилите се 
обстоятелства, трябва да покаже събитията и в негероичната им светлина, 
обикновено прекъсва и е последван от лирически текст, който прославя или 
заклеймява. В стихотворението „Левски” за предателството, осъждането на смърт  
5 
и обесването на Апостола е само съобщено, на тяхната фактология не е подробно 
разказана. Тези неща могат да са част от българската история, но не могат да бъдат 
епизоди от Вазовия разказ за историята ни. 
Одите в цикъла са изградени при спазване на няколко основни подхода: 
 Митологизиране на историческите факти чрез подбор на възрожденските 
дейци и момент от живота им; 
 Аналогии с велики световни събития и личности; 
 Антитезисност; 
 Изграждане на нови символи чрез вграждането в тях на утвърдени вече 
цивилизационни стойности; 
 Спазен е моделът на християнската легенда – изключителност на героя до 
обожествяване, действена добродетел, извършване на чудеса, 
мъченичество в името на идеала, смърт в името на идеала, безсмъртие; 