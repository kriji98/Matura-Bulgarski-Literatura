АЛЕКО КОНСТАНТИНОВ 
„РАЗНИ ХОРА – РАЗНИ 
ИДЕАЛИ” 
(анализ) 
Фейлетонният цикъл „Разни хора – разни идеали” е 
замислен като обширна сатирично-портретна галерия на 
съвременни на автора социални типове (той остава 
незавършен – четвъртият фейлетон е публикуван след смъртта на автора). В 
самото заглавие на творбата е вложена ирония – героите не са „разни хора”, а са 
еднакви по своята душевност, морал и цели, с еднакъв идеал – „келепира”, 
изгодата. Те са представени с дълбоко проницание в интимната им психология. 
Помощник-регистраторът, политиканът, лъжепатриотът-използвач и 
приспособенецът-еснаф пряко се разкриват чрез собствените им монолози, 
речевата им характеристика е типизирано-индивидуализирана. 
Алеко Константинов е извисена и чиста личност, представител на младата 
генерация български интелигенти след Освобождението, продължител на 
реалистичните и демократичните традиции на българската литература. Животът и 
творчеството на твореца са изява на конфликта между неговия нравствен 
идеализъм и съвременната му действителност. 
Ситуацията, която пресъздава писателят в своите фейлетони, коренно се 
различава от предосвобожденската действителност. Ако от икономическа гледна 
точка капиталът навлиза закономерно в българското общество в края на ХIХ век, то 
от етична – той нахлува стремително в живота на обикновения човек, където 
патриархалният бит и идеали още не са отмрели. Според Боян Ничев това е време, 
в което се осъществява метаморфоза, в която националните добродетели се 
превръщат в социални пороци. Героите на Алеко Константинов са носители на 
негативно трансформиралите се качества под влияние на нахлуването на новите 
обществено-икономически отношения (практичност – в грубо сметкаджийство, 
пестеливост – в алчност, патриотизъм – в патриотарство, лоялност – в 
угодничество). Моралните позиции на автора и героите му са коренно 
противоположни, в своите нравствени разбирания те са антиподи. На фона на 
конкретната социална ситуация Алеко Константинов критикува всички човешки 
недостатъци: вулгарно-прагматичен материализъм, сметкаджийството, 
„келепирджилък”, користолюбие, хамелеонство, наглост и безочие. Критическият 
патос на творбата е израз на хуманистическата реакция на демократа, разкриващ 
покварата в цялата обществена стълбица. 
Четирите характерни социални типа – герои на фейлетоните – писателят 
изгражда с помощта на похвата за пряко саморазкриване на героите чрез 
собствените им монолози с типизирано-индивидуализирана речева 
характеристика (така наречения „сказов похват”). 
Фейлетонът като жанр е литературно-публицистично произведение 
хумористично-сатиричен характер злободневна тема. У Алеко Константинов е 
налице тенденция към общочовешките проблеми. Така фейлетона излиза извън 
журналистиката и става пълноценно художествено произведение. Разширяването  
на тематичния обхват води до създаване на галерия от типове и политически 
нрави от тогавашната българска действителност – „Спиртосани във фейлетоните 
на Алеко като редки екземпляри от екзотични животни, които с удивление ще 
се съзерцават от потомството” (Пенчо Славейков). Най-високо е 
художествено-обобщената и социално-изобличителната сила във фейлетонния 
цикъл „Разни хора – разни идели”. Силата художествената обобщеност във 
фейлетоните дава възможност на автора да открива различни варианти на 
бъдещия Бай Ганьо: „Ето епоха, която ми дава неизчерпаем материал за бай 
Ганя.” 
Фейлетоните са силно доказателство за конфликта между хора, силни на 
деня, и високата нравственост на Алеко Константинов. „А идеали трябват, 
Алексей, те не са празни думи, както мисли жадната за облаги сволоч” – четем в 
писмо на писателя до свой приятел. Целият му живот и творчество доказват 
верността на този принцип. 
 