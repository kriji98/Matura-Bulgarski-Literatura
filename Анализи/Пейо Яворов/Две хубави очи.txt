 
1 
„ДВЕ ХУБАВИ ОЧИ” - ЯВОРОВ 
(анализ) 
Непримиримият конфликт и неизбежното 
съчетание в едно на Доброто и Злото е темата на голяма 
част от Яворовата интимна лирика. Личността се 
разкъсва във вечната борба на антагонистичните начала 
- на ангел и демон, преплетени във вечен двубой, от 
чийто синтез се ражда несравнимият личностен 
драматизъм съчетал в себе си немислимите на пръв 
поглед философски категории. 
ПОВОД ЗА ВЪЗНИКВАНЕ НА СТИХОТВОРЕНИЕТО - 
вярата на поета в идеала, в постигане на съвършенството в живота, превръща 
Мина в онова земно изражение на духовното, към което се стреми неспокойният 
му дух. Мина поразява Яворов с чистотата и невинността си. Точно тези качества 
подтикват поета към създаването на творбата - „Две хубави очи”. 
КОМПОЗИЦИОННИ ОСОБЕНОСТИ - Стихотворението „Две хубави очи” е 
композирано по антитетичен принцип - повторението на централните стихове е 
тяхно отрицание;стихотворението има кръгова композиция; изграждане на 
любовната тема в изповеден екстаз; молитвени интонации, характерни за 
библейските текстове; 
ИДЕЯ - става дума за образа на човека, съсредоточен типично лирически в 
една точка-очите. Лирическият човек е представен пряко и непосредствено, като 
душевно сроден с читателя. „Две хубави очи” става символ на женското начало, на 
споделената самота - „музика”, „лъчи”. В образа на любимата най-отчетливо са 
детайлизирани „очите”, синонимизирани с „лъчи”, „душа”, „музика”. 
 „ .. Душата на дете 
в две хубави очи; -музика - лъчи. 
Не искат и не обещават те.” 
Чистотата и красотата на любимата се подчертават чрез двете 
смислообразуващи метафори - „музика”, „лъчи”. Музиката е изразител на 
етичната и моралната същност, лъчите - на красивото на неземното, според 
вижданията на кръга „Мисъл”. Драматизмът на противопоставянето човек-среда 
обгръща живота на поета със „срам и грях”, обременява любовта със социалното 
напрежение. Очите на любимата спират този страх, те преодоляват духовните 
съмнения. За Яворов любовта не е само субективно начало, но и връзка с външния 
свят. Извисил се над него, благодарение на чистата и непорочна любов на Мина, 
поетът възвръща загубената си душевна хармония. Любимата го привлича и унася 
в мечти, едновременно с това го и отблъсква с неразривната си връзка с земната 
действителност, с несъвършения външен свят.Така любовта става част от дръзкия и 
смел опит за извисяване над земното и делничното, като начин за достигане 
крайния пристан на красивото и бленуваното. Превъплъщенията на Яворовата 
любов са антагонистични, диалектичен преход от романтичното към 
реалистичното, сблъсък и синтез на духовното и материалното, на доброто и 
злото, на красивото и грозното. Това са търсенията на една лесно ранима човешка  
2 
душа, стремежите на една богата и силна личност, вярваща в божественото, бояща 
се от земното. 
 Лирическият изказ на чувствата се осъществява предимно чрез 
молитвеното съзерцание и преклонение пред любимата заради нейното духовно 
богатство. Въпреки отсъствието на име и неопределеността на пространствено-
времевите граници за изявата на любимата, много ясно се долавя истинската й 
същност. Тревогата и съмнението, вярата и неверието, безизходицата и търсенето 
на път се материализират посредством убедеността в победата на доброто. 
 „ Страсти и неволи 
ще хвърлят утре върху тях 
булото на срам и грях. 
Булото на срам и грях - 
не ще го хвърлят върху тях 
страсти и неволи.” 
Стремежът към любимата е белязан естетически от романтичния порив към 
хармония между красивото и прекрасното. Може би заради това са използвани 
твърде много синоними за назоваването й.Яворов използва във всяка творба 
различен епитет или оригинално сравнение за любимата. 
 „ Две хубави очи. Душата на дете 
в две хубави очи; -музика- лъчи.” 
Любовта в поезията на Яворов не може да се приеме само като част от 
неговия собствен свят. В много голяма степен чрез нея се размиват границите 
между индивида и света. Комуникативността на чувствата се осъществява в 
сферата на желаното пътуване към чистота и истина: 
„ Не искат и не обещават те … 
Душата ми се моли, 
дете, душата ми се моли!” 
Любовта като конфликт се пренася от сблъсъка между вътрешния свят на 
човека и външния свят на обществото към синтеза между идеалното и реалното в 
личността. Женските образи са изразители и стимулатори на това извечно човешко 
чувство, носители са на поетичните надежди и видения, донасят в жестокия свят 
на делника небесната красота и етичната чистота. 
 