 
1 
„СТОН” - ЯВОРОВ 
(анализ) 
„Стон” е стихотворението, което помирява 
двата образа на жената. Лириката на Яворов, която е 
подчертано автобиографична, предразполага към 
търсене на прототипи. Чрез „Стон” самият поет 
насочва към такъв подход. Известно е, че това 
първоначално заглавие бива заменено от него в 
годината на смъртта му (1914), една година след, 
самоубийството на Лора Каравелова и след 
собствения му неуспешен опит за самоубийство. 
„Стон” става „На Лора” -това е творбата, която 
Яворов избира да свърже най-еднозначно с фаталната жена на своя живот. 
(Известно е,че ангелическите образи на жената в поезията му препращат към 
Мина Тодорова.) 
Тук двете визии за женската душа се събират в съседни образи, които 
принадлежат на двете противоположни смислови полета, без обаче да са крайни 
техни образци. Неведението-невинност съседства с алчната младост. 
Помиряващата ги връзка е жизненото начало: 
Учудено засмяна жизнерадост 
 на неведение и алчна младост... 
„Знойна плът” съседства с „призрак лек”. В този текст нито плътското е тъй 
чудовищно, нито ангелическото е тъй невъзможно чисто - срещаме „призрак лек” 
там, където очакваме „ангел”. Яворов най-сетне въплъщава реалната жена в 
поезията си. Затова може би и чувствата на лирическия субект звучат по-конкретно 
и реално: 
... има ад и мъка - 
и в мъката любов! 
Невъзможността на любовното щастие отново е налице Но за първи път 
причината е приписана на жената, или за първи път толкова изявено тя заживява 
самостоятелен живот в любовната лирика на Яворов. „Миражите са близо, пътя е 
далек” - дотук несрещането е изложено в типичен за него дух. Следва обаче 
обяснението: 
... защото тя стои в сияние пред мене, 
стои, ала не чуе кой зове и стене, - 
тя - плът и призрак лек!... 
Опияненото от живота същество за първи път не е обречено на 
символичното изгаряне (ако търсим логиката на макросюжета на Яворовото 
творчество). Така големият трагик в българската поезия сътворява един от най-
напрегнатите образи на любовта - на границата между реалността на плътта и 
илюзорността на миража, събирайки в едно двете жени на въображението си, а 
съответно и „двете си души”. 