 
1 
ЕЛИН ПЕЛИН - „ЧОРБА ОТ ГРЕХОВЕТЕ 
НА ОТЕЦ НИКОДИМ” 
 ИЗ „ЧОВЕКЪТ - ЧЕРНО ЗЪРНО, БЯЛО ЗЪРНО” 
Веселина Димитрова 
 В житейската мъдрост на Елин Пелин основно 
място е отделено на виталността. Силна, неустоима, 
търже-ствуваща, подвластна на самия живот. С 
мъдростта на народен сърцевед писате-лят търси и 
извлича от фолклора онези начала на човешкия дух, 
които подхран-ват енергията му, за да просъществува в 
бъдното. 
Тези начала могат да се нарекат вяра, надежда и 
любов, но не само в християнския смисъл на понятията, 
а в цялостното светоусещане на всеки човек. В 
житейската практика на българина, между доброто и злото, между небесното и 
земното, Елин Пелин вижда разпънатия на кръст от съмнения и колебания човек, 
но със сигурност животът е разрешил съмненията и е отхвърлил колебанията в 
полза на ставащото. 
Подобно убеждение се налага в цикъла „Под манастирската лоза“. С лекота 
преминал през жанра на приказката и легендата, писателят избира формата на 
притча, за да съедини модерното и традиционното. Жанрът на притчата в 
традиционния си вид на къса, сентенциозна и поучителна проза навлиза в 
българската литература чрез християнската си версия и става особено популярен 
през Възраждането. През 20-те и 30-те години на 20. век този вид текст преминава 
през нова употреба - този път в модерната проза. 
На пръв поглед Елин Пелин създава „Под манастирската лоза“ като цикъл от 
християнски поучения - и като структура, и като семантика. Героите - светци, отци, 
монаси, са въплъщение на авторовата представа за дуализма на човешката 
същност. Поради това, а и в общия дух на притчата, те са имперсонализирани, 
схематични, лишени от собствена индивидуалност, проекция на идея или догма. 
Общият топос е манастирската обител и/или черквата - усамотени, 
изоставени, схлупени. Времето в тях е замряло, заличено, бездействено. Обща е и 
рамката на цикъла, където чрез похвата разказ в разказа се нижат историите на 
отец Сисой. Така в схемата се поместват двама разказвачи: условен белетристичен 
Аз и игуменът на неупоменатия манастир, от чието име се води разказът. И макар 
да обглеждат разни страни от човешкия живот, текстовете са подчинени на 
водещите идеи за смисъла на битието, за греховността на човека, за доброто и 
злото, за неотделимостта им. Силата на предпоставените тези е толкова голяма, че 
измества действието на заден план и обезличава героите, носители на святост. 
................................. 
Подходящ за затваряне на цикъла „Под манастирската лоза“ изглежда 
разказът „Чорба от греховете на отец Никодим“. Този текст е великолепна 
квинтесенция за смисъла на човешкия живот, за самия човек - „и черно, и бяло“  
2 
зърно: „черно - за непростимите, и бяло за тия, които хвърлят душата ми в 
съмнение и мисълта ми не може да разграничи, грях ли са или не“. 
Не е съдник на отец Никодим писателят, напротив, скрито възхищение се 
долавя към простия му и естествен живот, любовта му към белите рози и страстта 
му на рибар. 
„Една мисъл ми не дава мира - защо избягах от живота. Спасих ли себе си, или 
се погубих?“ - бяло зърно. „Като спасява човек душата си, не погубва ли тялото 
си?“ - бяло зърно. „Мисля и не знам, кое е върховното в човека - душата или 
тялото. Не са ли те същност неразделна и не тържествува ли душата пред 
влеченията радостни на тялото?“ - бяло зърно. 
Това е истинският Елин Пелин - човеколюбецът, който не отхвърля от живота 
нито един свой герой. Докато си задава подобни въпроси, значи има възможност и 
тази душа да бъде спасена от Божието милосърдие. На света са нужни всякакви 
хора - и белите, и черните „зърна“, както са единосъщни и неразделни Духът и 
Плътта, Доброто и Злото, Господ и Сатаната. 
Тази жизнерадостна философия прави разказвача отец Сисой истинска 
проекция на писателя с неговата виталност, милосърдие и доброта. По-угодно Богу 
е да грешиш, но да търсиш пътя към него, помагайки на хората - десетте божи 
заповеди се разтварят в измеренията на обикновения човешки живот. И нищо не 
може да бъде по-голямо от самия живот, убеден е писателят. 
На практика цикълът „Под манастирската лоза“ остава с отворен финал. 
Последен от разказите е „Веселият монах“, чиято идея е императивна - да се 
помага на хората, да се прави животът им по-лек и по-весел и в това е пътят към 
Бога, чрез отричане от собствения егоизъм и в полагане на саможертва, най-
святият ритуал. 
Разказите от цикъла „Под манастирската лоза“ разкриват един малко по-друг 
Елин Пелин - мъдър и търпелив, но все така обичащ живота и човека и „недостоен 
поради снизхождение към грешните“. Не в богоборчеството е неговото виждане 
за пътя и житейския избор, а в търпимостта, състраданието и милосърдието. 
Творецът извежда начело на християнските добродетели обичта, за да утвърди, че 
щом Бог е любов, единственият път към спасението, към съвършенството, е 
именно любовта към ближния. 