 1 
 „НА ПРОЩАВАНЕ”
(анализ) 
Стихотворението „На прощаване” от Христо Ботев е 
мъжествена сурова и достойна изповед на бореца за 
свобода пред майка и родина. Ботевата творба 
утвърждава разбирането, че смъртта е път към свободата. 
Така поетът преосмисля и възрожденския призив 
„Свобода или смърт”. Ако през Възраждането българинът 
е избирал между свободата и смъртта като два различни пътя, то у Ботев „пътят” е 
само един „свобода и смърт”. Двете понятия не се разграничават, те са едно цяло. 
В лирическия увод са разкрити причините и дълбоките вътрешни подбуди на 
бунтовника за избора на „пътя”. Вътрешния свят на лирическия Аз е структуриран 
„антиномично”. Героят на стихотворението е разкъсван от силни, стигащи до 
краен предел чувства-любов и омраза. Словото му е натоварено с необикновена 
сила. То е жестово, свръхекспресивно, разкрива титанична воля и мъжественост. 
Особена е и екзистенциалната ситуация на бореца. Тя е „гранична” - избор, който 
предполага изпитание, смърт. Това е и избор между позора и славата, робството и 
свободата, любовта и смъртта. 
Началото на стихотворението започва с обръщение към майката: 
Не плачи, майко, не тъжи, 
Че станах азе хайдутин, 
Хайдутин, майко, бунтовник, 
Та тебе клета оставих, 
За първо чедо да жалиш! 
Организирано е задушевно функционално пространство, в което звучи 
загрижения глас на бунтовника. Долавяме желанието му да утеши тази, която му е 
дала живот. В сюблимния миг на избора той се обръща към нея, защото му е най-
свидна и мила, жадува за нейното разбиране и милост, иска прошка за 
неизпълнен синовен дълг. Борецът предусеща майчината мъка и болка от 
загубата. Към такова разбиране отвежда и епитета „клета” с контекстово значение 
злочеста, нещастна. Бунтовникът изисква от майка си да бъде силна, да надмогне 
личното страдание. Това всъщност е изискване за духовно родство и морална 
подкрепа, Майката е обвързана с представата за роден дом. Нейна единствена 
възможност е да брани живота на децата си и да ги предпазва от жертвения „път” 
- пространството на смърт - на премеждия. Но в стихотворението „На прощаване” 
майката е юнашка, т.е. тя осъзнава избора на героичен „път”. Така образът на 
майката активно присъства в словото на лирическия Аз. 
Тази посока на проблемния размисъл се подкрепя и от следващите стихове, 
които реализират речевия обрат: „не плачи-но кълни”. Той изразява 
емоционалния прелом-от любов към омраза. Омразата дори е по-силна, защото е 
насочена към поробителя. В българската фолклорна традиция майчината клетва 
има магическа сила. Тя обрича на смърт. Проклина се слото, безчетното, 
несправедливото. Насочването на майчината клетва към „турска черна 
прокуда”носи контекстово внушение за реалната действителност в света на  2 
„родното”. Там владее злото, персонифицирано чрез присъствието на „турчина”. 
Тръгването по „пътя” на борбата е реакция спрямо турското насилие. Но и животът 
в чужбина не е изход за бунтовника. В чуждото пространство той е нежелан, 
неприет. Такова е посланието на стиховете: „да се скитаме/немили, клети, 
недраги!”. Глаголът „скитам” поражда идейното внушение за обезсмислено 
съществуване. Нито в „родното”, нито в „чуждото” е възможно истинско 
себеосъществяване.” Чуждото” е застрашително, лишено е от ценности. То не 
може да бъде идеал за героя на творбата. 
Бунтовникът избира „пътя” на борбата, защото е надмогнал робското само 
съзнание, победил е роба у себе си. Той носи себеуважението на достоен и горд 
човек, непримирим с теглото, свободен е духом. За него свободата е абсолютна 
ценност, висш идеал. Той е роден такъв, защото е син на „майка юнашка”. С първо 
мляко е засукал свободолюбието, любовта към отечеството и омразата към 
поробителя. Идентичността е разкрита по метафоричен път-чрез „сърце мъжко, 
юнашко... та сърце...не трае”. Епитетите „мъжко”, ”юнашко” се свързват с 
мъжественото, борбеното начало в живота, с войнската сила и доблест. Мрачната 
робска действителност властно и неотразимо зове сина на борба. Любовта към 
отечеството, отговорността пред дом и близки, пред род и родина, омразата към 
поробителя извеждат героя на „пътя” за свобода. Свят дълг е за него да се вслуша 
в „глас народен” и да поведе борба срещу врага „безверни”., 
В „На прощаване” борбата се формулира чрез понятията на клетвата. Мотивът 
за търсеното на път, изчерпан в предходните творби тук се заменя от 
драматичните визии на въстанието. Свободата като свръхцел в този текст има две 
лица-реалистично и романтично. Борбата за свобода е представена чрез 
алтернативите на победата и смъртта. Те обаче се мислят не дотам алтернативно 
при Ботев: „свобода и смърт юнашка” са „заветните”думи, които съчетават двата 
възможни изхода от борбата-сякаш за тръгналия по този път едното е неизменно 
свързано с другото. 
Първото разрешение на борбата е смъртта - „аз може млад да загина”. Но 
заветът към братята отваря тази смърт към нови борбени начала-братята трябва не 
само да продължат делото на юнака, но и неговата същност-те „като брата си ще 
станат - /силно да любят и мразят”. Героичната смърт не може да бъде 
окончателна. Във времето остава именно нейната героичност и изключителност. 
Така дори първата част на творбата не зазвучава траурно в действителния смисъл. 
Темата за смъртта всъщност се превръща в своята противоположност-в темата за 
надмогването и. Физическата смърт в Ботевата тема носи в себе си началата на 
духовното безсмъртие, на жизненото продължение 
...бяло месо по скали, 
по скали и по орляци, 
черни ми кърви в земята, 
в земята,майко,черната. 
- това е картината на абсолютния физически край на героя. Тя е натуралистична и 
окончателна в своя натурализъм: нищо живо не може да има в така разкъсаните 
„месо” и „кърви”. Тази картина обаче има своя сюжетен контекст, който я вписва в 
по-голямото платно на завета. Защото „месото” и „кървите” няма да останат 
просто така „по скали и по орляци”-те ще бъдат там,за да ги търсят братята.  3 
Братята трябва да намерят и „пушката”, и „сабята” на бореца и „дето срещнат 
душманин - (със куршум да го поздравят, /а пък със сабя помилват”. Желанието на 
бореца братята му да намерят „пушката” и „сабята” е ключово за посланието на 
завета. Оръжието е израз на поривите и помислите на бунтовника. Ето защо 
търсенето и намирането му е своеобразна инициация. Братята съзряват, 
възмажават, посвещават се в борбата.” Пушката” и „сабята” задължават братята да 
накажат със смърт душманина, който поругава родното. 
Въпреки представата за романтичната смърт, символиката е склонна да се 
разцепва постоянно на тържествена и принизена - бялото месо по скалите и 
орляците (високото) символизира светлата възвишена смърт;черните кърви в 
земята (ниското) припомнят, че смъртта е неизменно земна, буквална, последна. 
Двойствеността на смъртта е мотив, втъкан в целия текст. Така както не 
разграничава „свобода” и „смърт” в юнашката клетва, Ботев събира величието и 
погрома, небесното и земното във всяка представа за съдбата на героя. 
В смисловото си разгръщане творбата представя и друг комуникативен ход за 
предаване на завета.Това е песента.Заветът гарантира приемствеността в борбата 
и се свързва с мотива за безсмъртието-вечната памет,предавана от поколение на 
поколение.В българската културна традиция песента се предава устно във времето 
и пространството, т.е. принадлежи на вечността. Песента е прослава, апотеоз на 
подвига. Неслучайно тя е определяна като „песен юнашка”. 
Картината на победното завръщане от втората част на поемата „коригира” 
смъртния завършек на борбата. Тук реалистиката на поемата е надвита от 
свръхреалистиката на духовното и надмогване. Тази част е изградена под силното 
влияние на фолклора-подобно на „Хаджи Димитър” и „Хайдути”. Вместо картини 
описуеми чрез категорията на страшното, тук виждаме красиви описания. 
Бунтовникът и дружината му са „лични юнаци, /напети... / с лъвове златни на 
чело,/с иглянки пушки на рамо/и с саби змии на кръстът.”Челото на героя е 
„красно”. Цветята, венците и китките излъчват празничност и изпълват представата 
на тяхното посрещане. Синът копнее за майчината „прегръдка” и „целувка”. Те са 
жестовете на опрощението, знак са за безусловното приемане на избора, а не 
само израз на радостта от срещата. „Прегръдката” и „целувката” на „майка 
юнашка” снемат породеното напрежение от неизпълнения синовен дълг на 
„първо чедо”. 
В мига на победното завръщане заедно с бунтовника е и неговото либе. 
Сълзите най-ярко изразяват силата на любовното чувство. Кървавата ръка обаче, с 
която борецът прегръща либето, е своеобразен знак за прекъсване на миражното 
изживяване на победното завръщане. Реалността властно зове бунтовника и 
щастливата картина е прекъсната. 
Финалът връща към реалността: „Дружина тръгва, отива...”. „Пътят” е 
значещият завършек на творбата. Буквалният път от началото отеква в символния 
път на борбата в края, в пътя от робството към свободата („пътят е страшен, но 
славен”). Увенчаването в тази последна сцена, синтезираща човешката смърт и 
юнашкото безсмъртие, вече не е с цветя, а с думите на народа: 
Но...стига ми тая награда- 
Да каже нявга народът: 
Умря сиромах за правда,  4 
За правда и за свобода... 
Смъртта посветена на свободата, тук е дадена в своята делничност, като 
необходимост, и заедно с това-в своя смисъл за бъдещето. Този романтически 
„прагматизъм” откроява Ботев като своеобразен гений на бунта в нашата история-
като твореца прозрял сложния, многопосочен смисъл на съдбата на въставащия 
човек. Десетилетия след него друг български поет ще каже: „Аз паднах. Друг ще ме 
смени и ... толкоз” - така Вапцаров ще продължи ботевската линия в литературното 
осмисляне на българските революции. 
 
 
РЕЧНИК 
 
Антиномично - от антиномия - Противоречие между две 
взаимноизключващи се положения или два принципа, 
които еднакво убедително могат да се доказват по 
логичен път. 
 
Инициация - посвещаване в тайнство 
 