 
1 
„EЛЕГИЯ”- БОТЕВ 
(анализ) 
Още със самото заглавие на творбата („Елегия” - 
тъжна песен) поетът определя основната идейно-
емоционална атмосфера. „Елегия” създава може би най-
ботевския образ на българския народ. Той е облъхнат от 
типичното за този поет парадоксално изживяване-от 
неговото гневно състрадание. Изказът във второ лице, 
отправен към „народа”, е формалният знак, че той ще бъде важният за 
стихотворението, тъй като към него е насочена авторовата реч. В творбата се 
открояват две условни фигури-на народа и на неговите водачи по пътя към 
свободата. За Ботев това разслоение на българите на повече и по-малко осъзнати 
е определящото виждане за обществото. 
Ботевият лирически герой получава като национално наследство от 
съхранената родова памет на дедите-тъга, неволя и „люто язвена” младост. Тъй е 
млад на години, но носи дълголетното страдание на трагичното национално 
минало. Затова има спомени тежки и младост не помни. „Умът” светло 
национално бъдеще „не види”. 
Коя е причината за унизеното положение на българите - това е въпросът, 
организиращ творбата: 
Кажи ми, кажи, бедний народе, 
Кой те в таз робска люлка люлее? 
Метафоричният образ на „робската люлка”, прякото лирическо обръщение 
„бедний народе” предизвикват представа за страдание и мъка, за отнета свобода 
и окована независимост. 
Следва напрегнато търсене на отговор, като все повече се стеснява и 
конкретизира социалната среда на виновника. Започва се с максимално общия 
християнски символ: „Тоз ли що спасителя прободе/на кръста нявга зверски в 
ребрата”, минава се през духовенството като персонификация на официалното 
християнство. Идват все по-конкретните „син на Лойола и брат на Юда”, както и 
взетото от българската действителност сравнение: „нов кърджалия в нова полуда, 
/кой продал брата, убил баща си. Всички те са заключени в краткия оксиморон 
„сган избрана”. Лицата на духовенството се сменят едно след друго в поетиката на 
търсещия изказ, при който внушението се осъществява чрез динамичното 
нарушаване на образи и мисли. Трайно усвоените възгледи на поета, че причините 
за националната драма не се коренят единствено в политическото иго, се 
проявяват и в тази творба. Обобщението „смучат го наши и чужди гости” 
недвусмислено показва по-широката, едновременно политическа и социална 
основа на човешкото подчиняване. Потвърждение в това отношение са и 
въпросите, отправени от лирическия герой към народа и използваните 
традиционни религиозни символи (Лойола, Юда), и образите на „сган избрана-
рояк скотове/в сюртуци, в реси и слепци с очи”. 
Започналият диалог между лирическия „Аз” и народа мигновено се изтегля в 
един митологичен план. И това не е случайно! По този начин народната мъка по  
2 
време на турското робство се митологизира, се съпоставя с човешката история, в 
която човекът и човешките същества винаги са били подвластни на злото: 
Тоз ли, кой спасителя прободе 
На кръста нявга зверски в ребрата, 
Или тоз, що толкоз години ти пее: 
„Търпи и ще спасиш душата си!?” 
Той ли, ил някой негов наместник, 
Син на Лойола и брат на Юда, 
Предател верен, жив предвестник 
На нови тегло за сюрмаси, 
Нов кърджалия в нова полуда, 
Кой продал брата, убил баща си?! 
Синтезираният метафоричен диалог изведнъж се прекъсва от изтеглянето на 
субекта в идейната структура на текста. Неговата роля се ограничава с позиция, 
която „открива изглед” към една още по-синтензирана, обобщаваща картина на 
народната неволя. Дотук текстът би представлявал гневно обвинение срещу онези, 
които с лицемерно поучение залъгват народа и обезсилват волята му за свобода. 
Ботев обаче не се ограничава с това синтезирано решение. Той създава 
вътрешната си напрегнатост образ на „роба”, в който зад покорството прозира 
назряващия бунт: 
...Мълчи народа! 
Глухо и страшно гърмят окови, 
Не чуй се от тях глас за свобода: 
Намръщен само с глава той сочи 
На сган избрана-рояк скотове, 
В сюртуци, в реси и слепци с очи. 
Мълчанието акумулира тревога. Светлите пориви на търсещото повтично 
съзнание отстъпват. Потъват сред мрака на трагичната национална памет. Злото е 
навсякъде, ТО е в духа, в помислите и в сърцето. Мрачно и апокалипстично 
безнадеждни са изповедите и вълненията на Ботевия лирически герой. Те чертаят 
пространството на вечното зло-синоним на вечна робска орис. Народът в 
стихотворението мълчи, но все пак в това мълчание можем да потърсим „звуците” 
на някаква-все още смътна, но страховита-заплаха. Тези внушения се създават чрез 
натрупване на натуралистични визии на страданието, чрез моделиране на една 
мрачна безсловесност-сякаш измъчената душа не е намерила езика, на който да 
сътвори от хаоса на мъките си новия свят на своята свободна воля. Редуването на 
замълчвания и жестове имплицитно осъществява това внушение. Оковите не току-
така „гърмят” „страшно”, а посочващият жест, макар и да не е гласно изречен или 
бунт не случайно е пояснен от застрашителното „намръщен”. По-голяма част от 
литературната ни критика е склонна да „изравнява” логиката на този текст, 
свеждайки я до представата за народа, който само страда, без да таи някаква 
реакция срещу поробителя си. Наистина, както споменахме по-горе, мълчанието 
акумулира тревога, но това е тревогата на лирическия герой, породена от 
бездействието на една част от обществото. Не бива да се пренебрегва обаче онази 
страховитост на страданието, която негласно го превръща в активно заплашително  
3 
състояние. Този смисъл е съсредоточен най-вече в преобърнатата християнска 
символика. Ако първата част на творбата борави с общоизвестни положения на 
християнската религия, за да не превърне в отрицателно натоварени символи, то 
във втората част „кръстът е забит във живо тяло”. Така поетът задейства 
символа на кръста в обратна посока-той престава да бъде християнският знак за 
святост, а е представен като убийствено съоръжение (това е своеобразно 
завръщане към предхристиянското значение на кръста, на който са разкъсвали 
престъпниците). Покорството е започнало да убива субектите си-физическото 
страдание в този образ е развенчало светостта на кръста. 
В поантата на стихотворението лирическият „аз” се заменя с лирическия 
„ние”, което само по себе си представя конфликтен диалог межди две светогледни 
и исторически позиции. Употребен в пародийно-ироничен план, лирическият 
„ние” изразява примиренческата, лъжепатриотичната философия на тези, които 
„без срам, без укор броили време” и „чакаме и нийй ред за свобода”. На 
лирическия „ние” с цялата си духовна и историческа енергия се противопоставя 
лирическия „аз”, чиято действена позиция мощнораздвижва подтекстовото 
внушение, основаващо се на конфликтния битиен диалог между авторовата 
личност и пасивните примирени лъжепатриоти: 
А бедният роб търпи, и ние 
Без срам, без укор, броиме време, 
Откак е в хомай нашата шия, 
откак окови влачи народа, 
броим, и с вяра в туй скотско племе 
чакаме и ний ред за свобода! 
За Ботев свободата е основна човешка ценност, без която достойният живот е 
невъзможен. В стихотворението „Елегия” лирическият герой дава израз на 
покрусата си от факта, че все още робството е не толкова принуда, колкото 
вътрешно състояние на „заспалия” народ, а онези, които трябва да се прокудят са 
или „слепци с очи” или бездейни и апатични наблюдатели, които чакат някой друг 
да донесе свободата. В резултат на силно въздействащите образи на робството и 
на неговите крепители елегическото оплакване се превръща в гневен укор, който 
изразява отчаянието, обхванало малцината, истински пожелали свободата и 
готови да дадат живота си за нея. 
 
 
РЕЧНИК: 
Оксиморон - стилистична фигура, при която се свързват смислово 
противоположни понятия 
Имплицитно - скрито, незаявено, намекнато 
Юда - предателят на Христос 
Лойола - Игнасиус Лойола е основателят на Йезутския орден, 
резлигиозен фанатик, който оставя максимата, че целта оправдава 
средствата 
Поанта - Дума или израз, които подчертават мисъл или служат за 
завършек на художествено произведение и отразяват вниманието 
към вътрешния замисъл на творбата 